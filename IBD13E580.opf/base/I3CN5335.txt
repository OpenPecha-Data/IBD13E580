༄༅། །ད་ར།་།སོ་ཆར་ཆེན་པོ་ཆེས་ས་ངར་པའི་ཆོས་ཚར་ཕོགས་བསིགས།
༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་
བསྒྲིགས་འཁོར་འདས་བར་གྱི་ཞུ་འཕྲིན་ཞེས་
བྱ་བ་བཞུགས་སོ། ། 
ཡ་ཆེན་ཨོ་རྒྱན་བསམ་གཏན་གླིང་།
དཔལ་ཡ་ཆེན་ཨོ་རྒྱན་བསམ་གཏན་གླིང༌།

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས་འཁོར་འདས་བར་གྱི་
ཞུ་འཕྲིན་ཞེས་བྱ་བ་བཞུགས་སོ། །
ཨོ་རྒྱན་སངས་རྒྱས་གཉིས་པའི་རྗེས་དྲན་གདུང་འབོད་ཕྱོགས་བསྒྲིགས།
བླ་མ་ཨོ་རྒྱན་རིན་པོ་ཆེ་རྗེས་དྲན་གྱི་གསོལ་འདེབས།་མཁའ་འགྲོ་ཡེ་ཤེས་མཚོ་རྒྱལ།་༡
གུ་རུ་བོད་དུ་མི་བཞུགས་པས་ཐུགས་མུ་སྐྱེས་ཏེ་སྔགསགས་པ་བ་བ་…………..་འགྲོ་ཤེས་མཚོ་རྒྱལ་༤
སློབ་དཔོན་རིན་པོ་ཆེ་པདྨ་འབྱུང་གནས་ཀྱི་ཐུགས་དམ་གནད་ནས་སྐུལ་བའི་གསོལ་འདེབས་བསམ་དོན་མྱུར་འགྲུབ།
་…………………………..་འཇམ་དབྱངས་མཁྱེན་བརྩེའི་དབང་པོ།་༧
སངས་རྒྱས་ཀུན་དངོས་མ་ཧཱ་གུ་རུ་ལ་མི་ཕྱེད་དད་པའི་གདུང་དབྱངས་རིགས་མཆོག་གྲུབ་པའི་ཕྱག་རྒྱ།་
་ཀོང་སྤྲུལ་པདྨ་གར་དབང་བློ་གྲོས་མཐའ་ཡས།་༡༠
སློབ་དཔོན་རིན་པོ་ཆེ་པདྨ་འབྱུང་གནས་ལ་ཐུགས་རྗེ་མྱུར་སྐུལ་གྱི་གསོལ་འདེབས་བསམ་པ་མྱུར་འགྲུབ་བོད་ཁམས་
ཀུན་ཏུ་བདེ་བའི་དཔལ་སྟེར།་ས་སྐྱ་སྔགས་འཆང་ངག་དབང་ཀུན་དགའ་བསོད་ནམས།་༡༤
ཨོ་རྒྱན་རྣམ་ཐར་གསོལ་འདེབས་རིན་ཆེན་གཏེར་མཛོད་མ།་…….. ་གཏེར་ཆེན་པདྨ་གླིང་པ།་༡༧
གུ་རུ་རྗེས་དྲན་གསོལ་འདེབས།………………………..་གཏེར་ཆེན་རཏྣ་གླིང་པ།་༢༢
གུ་རུའི་ཡོན་ཏན་རྗེས་དྲན།་………………..་འབྲི་གུང་ཆོས་རྒྱལ་རིན་ཆེན་ཕུན་ཚོགས།་༢༤
མ་ཧཱ་གུ་རུའི་གསོལ་འདེབས།་དཔལ་མཉམ་མེད་འཇའ་ལུས་རྡོ་རྗེ།་༢༥
དུས་བབས་གསོལ་འདེབས་ཐུགས་དམ་གནད་སྐུལ་རྣལ་འབྱོར་གདུང་བའི་འོ་དོད།་
་བདུད་འཇོམས་འཇིགས་བྲལ་ཡེ་ཤེས་རྡོ་རྗེ།་༢༦
མ་ཧཱ་གུ་རུ་ཡབ་ཡུམ་ལ་གསོལ་འདེབས་བྱིན་རླབས་བཅུད་འབེབས།་
་འཇམ་དབྱངས་ཆོས་ཀྱི་བློ་གྲོས།་༢༨
ཨོ་རྒྱན་རིན་པོ་ཆེའི་ཞལ་ཆེམས་གསོལ་འདེབས།་མཆོག་གྱུར་བདེ་ཆེན་གླིང་པ།་༣༠
གསོལ་འདེབས་བྱིན་རླབས་འོད་སྣང་།་…………………་མི་ཕམ་འཇམ་དབྱངས་རྣམ་རྒྱལ་རྒྱ་མཚོ།་༣༡

ཨོ་རྒྱང་རྒྱང་འབོད།་ཚངས་དབྱངས་རྒྱ་མཚོ།་༣ ༣
ཨ་ཧོ་ཡེ། འོག་མིན་ཟངས་མདོག་སོགས།་བདུད་འཇོམས་འཇིགས་བྲལ་ཡེ་ཤེས་རྡོ་རྗེ།་༣༨
མཚོ་འཁྲུངས་སངས་རྒྱས་གཉིས་པའི་ཐུགས་དམ་གནད་ནས་སྐུལ་བའི་གསོལ་འདེབས།གཏེར་སྟོན་རྡོ་རྗེ་ཚེ་རྒྱལ།་༤༠
ཨེ་མ་ཧོ། རབ་འབྱམས་རྒྱལ་བ་ཀུན་གྱི་སོགས།་…………………..་གཏེར་སྟོན་ཆོས་ཉིད་རྡོ་རྗེ།་༤ ༣
ལྷ་ཡི་བླ་མ་མཚོ་སྐྱེས་རྡོ་རྗེ་ལ་གསོལ་བ་ཕུར་ཚུགས་སུ་བཏབ་པ་བདུད་དཔུང་ཟིལ་གནོན།………………
…………………………………………ལྷ་བཙུན་ནམ་མཁའ་འཇིགས་མེད་རྩལ།་༤༦
བླ་མ་རྒྱང་འབོད་ཐུགས་རྗེའི་ལྕགས་ཀྱུ།་………………………..་གནམ་ལྕགས་རྩ་གསུམ་གླིང་པ།་༤༨
གུ་རུ་པདྨ་འབྱུང་གནས་ཀྱི་རྣམ་ཐར་ཟབ་གཏེར་སྙིང་འཇུག་…………………..ཀརྨ་པ་རིག་པའི་རྡོ་རྗེ།་༥༤
བླ་མ་ཨོ་རྒྱན་ཆེན་པོ་རྗེས་སུ་དྲན་པའི་གདུངས་དབྱངས་མ་བཅོས་གླུ་ཡི་རང་སྒྲ།་
་ཆོས་རྗེ་ཡིད་བཞིན་ནོར་བུ་འཇིགས་མེད་ཕུན་ཚོགས་འབྱུང་གནས།་༥༧
སློབ་དཔོན་ཐུགས་རྗེ་ཅན་གྱི་ཐུགས་དམ་གནད་ནས་སྐུལ་བའི་གདུང་དབྱངས་གསོལ་འདེབས།་
་…………………………………་རྒྱལ་དབང་བསྟན་འཛིན་རྒྱ་མཚོ།་༥༩
ན་མོ་གུ་རུ། ལྷོ་ནུབ་འོ་མ་ཅན་གྱི་རྒྱ་མཚོ་ཡི་དཀྱིལ་ན་རྒྱལ་ལ་སྲས་པ་པདྨ་ཚེ་དབང་།་༦༡
ཨོ་རྒྱན་རིན་པོ་ཆེའི་རྡོ་རྗེའི་བཀའ་ཡིད་བཞིན་ནོར་བུ་ལྟ་བུའི་མན་ངག་བཅུ་གསུམ་དང་འབྲེལ་བའི་རྗེས་དྲན་གདུང་
དབྱངས་གསོལ་འདེབས་ཐུགས་རྗེ་འགུགས་པའི་ལྕགས་ཀྱུ་རྫོགརྫོགས་ཆེན་པ་འཇམ་དཔལ་རོལ་བའི་རྡོ་རྗེ།་༦༣
ཨོ་རྒྱན་སངས་རྒྱས་གཉིས་པའི་བསྟོད་པ་ཕྱོགས་བསྒྲིགས།
དུས་གསུམ་སངས་རྒྱས་ཐམས་ཅད་ཀྱི་སྤྲུལ་པ་རིག་འཛིན་ཆེན་པོ་པདྨ་འབྱུང་གནས་ལ་བླ་མ་ཀུན་འདུས་ཀྱི་སྒོ་ནས་
བསྟོད་པ།…………………………………….མཁའ་འགྲོ་མ་གསང་བ་ཡེ་ཤེས།་༦༧

སློབ་དཔོན་ཆེན་པོ་པདྨ་འབྱུང་གནས་ལ་ཡོན་ཏན་དྲུག་གི་སྒོ་ནས་བསྟོད་པ།་མཁའ་འགྲོ་ཡེ་ཤེས་མཚོ་རྒྱལ།་༦༩
རིག་འཛིན་པདྨ་འབྱུང་གནས་ལ་བརྗོད་བྱ་མཚན་ཉིད་ཀྱིས་བསྟོད་པ།་ཁབ་འ་འགྲོ་ཡེ་ཤེས་མཚོ་རྒྱལ།་༧༠
སློབ་དཔོན་པདྨ་འབྱུང་གནས་འཁོར་དང་བཅས་པ་ལ་བསྟོད་པ།་……..་རིགས་ལྔའི་དྷཱུ་ཀི་མ་རྣམས།༧༡
སློབ་དཔོན་པདྨ་ལ་ཁྱད་པར་འཕགས་པ་ལྔའི་སྒོ་ནས་བསྟོད་པ།་………..མཁའ་འགྲོ་ཡེ་ཤེས་མཚོ་རྒྱལ།་༧༢
སློབ་དཔོན་ཆེན་པོ་ལ་བསྟོད་པ།་……………………………སློབ་དཔོན་ལ་བསྟོད་པ།༧༣
སློབ་དཔོན་པདྨ་ལ་སིདྡྷི་ཀུན་འབྱུང་གི་སྒོ་ནས་བསྟོད་པ།………………..ལྷ་ལྕམ་མནྡཱ་ར་བ།་༧༤
སློབ་དཔོན་པདྨ་ལ་ཐུགས་རྗེས་འགྲོ་བ་འདྲེན་པའི་སྒོ་ནས་བསྟོད་པ།…………….. ་ལྷ་ལྕམ་མནྡྷ་ར་བ།་༧༥
སློབ་དཔོན་པདྨ་ལ་སྐྱོན་སྤངས་ཡོན་ཏན་གྱི་སྒོ་ནས་བསྟོད་པ།…………………ལྷ་ལྕམ་མནྡཱ་ར་བ།་༧༧
སློབ་དཔོན་པདྨ་ལ་བསྟོད་པ།་དྷཱ་ཀིའི་ཚོགས།་༨༡
སློབ་དཔོན་པདྨ་འབྱུང་གནས་ལ་རྟགས་ཀྱི་སྒོ་ནས་བསྟོད་པ།་བཀྲ་ཤིས་སྐྱིད།༨༣
སློབ་དཔོན་པདྨ་འབྱུང་གནས་ལ་བསྟོད་ད་པ།་དུར་ཁྲོད་ཀྱི་བདག་པོ།་༨༤
སློབ་དཔོན་པདྨ་འབྱུང་གནས་ལ་རྣམ་དག་རྟགས་ཀྱི་སྒོ་ནས་བསྟོད་པ།…………..་དུར་ཁྲོད་ཀྱི་བདག་མོ།་༨༥
སློབ་དཔོན་པདྨ་འབྱུང་གནས་ལ་བསྟོད་པ།……………………….ཨུ་རྒྱན་གྱི་རྒྱལ་པོ་ས་ཧ་དི།་༨༦
སློབ་དཔོན་པདྨ་འབྱུང་གནས་ལ་སིདྡྷི་བརྙེས་པའི་སྒོ་ནས་བསྟོད་པ།……………རྒྱལ་པོ་ཨིནྡྲ་བྷོ་དྷི།་༨༧
སློབ་དཔོན་ཆེན་པོ་ལ་བསྟོད་པ།……………………………….་བྲམ་ཟེ་བྷ་སྲི།་༨༨
སློབ་དཔོན་ཆེན་པོ་ལ་བསྟོད་པ།་…………………………….་ལྷ་སྲིན་སྡེ་བརྒྱད།་༩༠
སློབ་དཔོན་ཆེན་པོ་ལ་བསྟོད་པ།་ལྷ་དབང་བརྒྱ་བྱིན་འཁོར་བཅས།་༩༡
སློབ་དཔོན་པདྨ་འབྱུང་གནས་ལ་བསྟོད་པ།་པད་མ་སྲིད་ཐུབ་འཛིན་འཁོར་བཅས།་༩༢
སློབ་དཔོན་ཆེན་པོ་ལ་བསྟོད་ཅིང་གསོལ་བ་བཏབ་པ།་………..་ས་ཡི་ལྷ་མོ་བརྟན་མ་འཁོར་བཅས།་༩༣
སློབ་དཔོན་པདྨ་འབྱུང་གནས་ལ་བསྟོད་པ།་……………..རྒྱལ་སྲས་པདྨ་འབྱུང་གནས་ལ་བསྟོད་པ།་
སློབ་དཔོན་པདྨ་ལ་བསྟོད་པ།་བརྟན་མ་བཅུ་གཉིས།་༩༥

རྒྱལ་ཀུན་ཡབ་གཅིག་མཚོ་སྐྱེས་རྡོ་རྗེར་དོན་རྒྱན་གྱི་སྒོ་ནས་བསྔགས་པ་ཨུཏྤལ་གསར་བའི་ཆུན་པོ་དད་ལྡན་མགུལ་
རྒྱན།…………………………………དགེ་རྩེ་པཎྜི་ཏ་མི་འགྱུར་ཚེ་དབང་མཆོག་གྲུབ།་༡༠༡
སློབ་དཔོན་སངས་རྒྱས་གཉིས་པ་སྤྲུལ་པའི་མཚན་བརྒྱད་དང་བཅས་པ་ལ་བསྟོད་པ།་སྨིན་གླིང་ལོ་ཆེན་དྷརྨ་ཤྲཱི།་༡༡༩
སྤྲུལ་པའི་སྐུ་མཚན་བརྒྱད་ལ་བསྟོད་པ་ཨུཏྤལ་གཞོན་ནུའི་དོ་ཤ་ཤ་མད་དབྱངས་མཁྱེན་བརྩེའི་དབང་པོ།༡༢༣
དཀྱིལ་འཁོར་ཀུན་གྱི་ཁྱབ་བདག་མཚོ་སྐྱེས་རྡོ་རྗེ་འཆང་ཆེན་པོའི་ཐུགས་རྗེ་མངོན་པར་སྐུལ་བའི་བསྟོད་དབྱངས་ནོར་
བུ་སྣང་ཡངས་ཀྱི་རྒྱན།།………………………་ཀོང་སྤྲུལ་པདྨ་གར་དབང་བློ་གྲོས་མཐའ་ཡས།་༡༢༥
མ་ཧཱ་གུ་རུ་ཡབ་ཡུམ་ལ་མངོན་པར་བསྟོད་པ་སྙན་པའི་སྒྲ་དབྱངས་ལྷའི་རོལ་མོ།…………………..
………………………………………་ཕྲེང་པོ་གཏེར་ཆེན་ཤེས་རབ་འོད་ཟེར།་༡༢༩
སྤྲུལ་པའི་སྐུ་མཚན་བརྒྱད་ལ་བསྟོད་པ།་རིག་འཛིན་འཇིགས་མེད་གླིང་པ།་༡༣༣
གུ་རུ་མཚན་བརྒྱད་ལ་བསྟོད་པ།་…………….་འབྲུག་པདྨ་དཀར་པོ།་༡ ༣༥
གུ་རུ་མཚན་བརྒྱད་རྗེས་དྲན་གསོལ་འདེབས།་……………..་བོད་མཁས་པ་མི་ཕམ་དགེ་ལེགས་རྣམ་རྒྱལ།་༡༣༧
སློབ་དཔོན་ཆེན་པོའི་བསྟོད་པ་སྐུ་གསུམ་མ།་མི་ཕམ་འཇམ་དཔལ་དགྱེས་པའི་རྡོ་རྗེ།་༡༣༩
སློབ་དཔོན་རིན་པོ་ཆེ་པདྨ་འབྱུང་གནས་ལ་གུ་རུའི་མཚན་གྱི་རྣམ་གྲངས་འགའ་ཞིག་རྣམ་ཐར་མདོར་བསྡུས་དང་སྦྱར་
ནས་བསྟོད་པ་བར་ཆད་ན་འ་འཆང་ངག་དབང་ཀུན་དགའ་བསོད་ནམས།་༡༤༡
ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ལ་བསྟོད་པ་འབྲི་གུང་སྐྱོབ་པ་འཇིག་རྟེན་མགོན་པོ།་༡༤ ༣
གངས་རིའི་ར་བས་ལྗོངས་ཀྱི་བསྟན་དང་འགྲོ་ལ་ལྷག་པར་བཀའ་དྲིན་མཐར་ཀླས་པའི་མ་ཧཱ་གུ་རུ་མཚོ་སྐྱེས་རྡོ་རྗེ་ལ་
བསྟོད་པ་ཐུགས་རྗེ་མྱུར་འཇུག་གི་ཤིང་རྟ།…………………..རྒྱལ་མཆོག་ལྔ་པ་ཆེན་པོ།་༡༤༤
དམ་ཆོས་དགོངས་པ་ཡོངས་འདུས་ལས་གུ་རུའི་བརྡ་བསྟོད།…………རིག་འཛིན་བདུད་འདུལ་རྡོ་རྗེ།་༡༤༨
གུ་རུ་པདྨ་འབྱུང་གནས་ཀྱི་མཚན་བརྒྱ་རྩ་བརྒྱད་ཀྱི་བསྟོད་པ། ་རིག་འཛིན་ཀློང་གསལ་སྙིང་པོ།་༡༥༠
གུ་རུའི་བསྟོད་པ་དགེ་ལེགས་འབྱུང་གནས།་ཇོ་ནང་ཀུན་མཁྱེན་དོལ་བོ་པ།་༡༥༣
བླ་མ་ནོར་བུ་རྒྱ་མཚོ་ལས་གུ་རུའི་དོན་བསྟོད་བྱིན་རླབས་ཆར་འབེབ་ར་ཆེན་པདྨ་གླིང་པ།་༡༥༦
སློབ་དཔོན་པདྨའི་རྟགས་བསྟོད།……………………….རིག་འཛིན་རྒོད་ལྡེམ་ཅན།་༡༥༩
གུ་རུའི་བསྟོད་པ།་མཁས་གྲུབ་ཀརྨ་ཆགས་མེད།་༡༦༠

བསྟོད་པ་ཚན་གཅིག…………………………་རྒྱལ་སྲས་གཞན་ཕན་མཐའ་ཡས།་༡༦༢
ངོ་མཚར་སངས་རྒྱས་གཉིས་པར་བསྟོད་པ་ཡོན་ཏན་བསམ་ཡས།་………..ཉག་བླ་པདྨ་བདུད་འདུལ།་༡༦༣
དུས་གསུམ་ཀུན་མཁྱེན་པདྨ་ཀཱ་ར་ལ་བསྟོད་པ་མོས་གུས་ཀྱི་ཏམྦུ་ར།་རྫོང་སར་འཇམ་དབྱངས་ཆོས་ཀྱི་བློ་གྲོས།་༡༦༦
དཔལ་ལྡན་སངས་རྒྱས་པདྨ་འབྱུང་གནས་ཀྱི་བསྟོད་པའི་མཚན་བརྗོད་རྡོ་རྗེའི་སྒྲ་དབྱངས།་པདྨ་བདེ་གཤེགས་གླིང་པ།་༡༧༠
སྔགས་སྟོན་ལོངས་སྐུ་པདྨ་རྒྱལ་པོ་ལ་བསྟོད་པ་དཔག་བསམ་འདོད་འཇོ།་རིག་འཛིན་གསང་བདག་གླིང་པ།༡༧༥
མཐིང་མདོག་འོད་བརྒྱས་མཛེས་པ་འབུམ་སོགས།་རྡོ་གྲུབ་འཇིགས་མེད་བསྟན་པའི་ཉི་མ།་༡༧༨
ཨོ་རྒྱན་ཆོས་ཀྱི་རྒྱལ་པོ་པདྨ་སམྦྷ་ཝ་ལ་བསྟོད་པའི་རབ་ཏུ་བྱེད་པ་རིག་འཛིན་དགྱེས་པའི་གླུ་དབྱངས།་
་སྤྲུལ་སྐུ་གསུང་རབ་རྒྱ་མཚོ།་༡༨༠
དཔལ་ཨོ་ཌི་ཡཱ་ནའི་སློབ་དཔོན་ཆེན་པོ་ལ་བསྟོད་པ་སྙན་ཚིག་ཡིད་འཕྲོག་པདྨ་དཀར་པོའི་ཆུན་པོ།་
་……………………་རྫོགས་ཆེན་མཁན་འཇིགས་མེད་ཡོན་ཏན་མགོན་པོ།་༡༩༠
ཨོ་རྒྱན་རྡོ་རྗེ་འཆང་གི་བཀའ་དྲིན་རྗེས་དྲན་གྱི་བསྟོད་བསྔགས་ལྷའི་རྔ་ཆེན།་ཞེ་ཆེན་རྒྱལ་ཚབ་པདྨ་རྣམ་རྒྱལ།་༡༩༣
སྔགས་ཀྱི་སྟོན་པ་རྡོ་རྗེའི་བླ་མ་པདྨ་ཐོད་ཕྲེང་རྩལ་ལ་བསྔགས་པ་ཟབ་དོན་རྡོ་རྗེ་ནཱ་སྐྱབས་རྗེ་དིལ་མཁྱེན་རིན་པོ་ཆེ།་༡༩༨
ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
སློབ་དཔོན་ཆེན་པོའི་རྣམ་ཐར་གསོལ་འདེབས་དངོས་གྲུབ་འདོད་འཇོ།་རྒྱལ་མཆོག་ལྔ་པ་ཆེན་པོ།་༢༠༡
གསོལ་འདེབས་ལེའུ་བདུན་མ་བསྡུས་པ།་མཆོག་གི་གཏེར་ཆེན་མངའ་བདག་ཉང་རལ་པ་ཅན།་༢༠༦
གུ་རུ་མཁའ་འགྲོའི་ཟབ་སྒྲུབ་ཀྱི་གསོལ་འདེབས་དབང་ཆོག་གཏེར་ཆེན་ལས་རབ་གླིང་པ།་༢༠༨
ཟབ་གསང་བླ་ན་མེད་པ་སྙིང་པོ་ཡིད་བཞིན་ནོར་བུ་ལས་ཁ་བྱང་ཤོག་དྲིལ་ཐོག་ལ་ཨོ་རྒྱན་གསོལ་འདེབས་བསམ་པ་
མྱུར་འགྲུབ་ཐུགས་རྗེའི་འཇའ་ཟུག་…………………….་དཔའ་བོ་ནུས་ལྡན་རྡོ་རྗེ།་༢༡༥

ཟབ་ཆོས་རྫོགས་པ་ཆེན་པོའི་ལས་ཕྲན་ཐུགས་རྗེ་ཆེན་པོ་འཁོར་བ་དོང་སྤྲུགས་ཀྱི་ཆ་ལག་ཉིན་གུང་གསོལ་འདེབས།་
………………………………………….་རིག་འཛིན་ཆོས་རྒྱལ་གླིང་པ།༢༡༧
གུ་རུ་རིན་པོ་ཆེའི་གསོལ་འདེབས་སྨོན་ལམ་དང་བཅས་པ།་…………..་ཁམས་པ་ཉི་མ་གྲགས་པ།་༢༢༠
གུ་རུའི་གསོལ་འདེབས་ཚན་གཉིས།་……………………….་ཨོ་རྒྱན་རིན་ཆེན་གླིང་པ།་༢༢༣
དམ་ཆོས་རྡོ་རྗེའི་ཕྲེང་བ་ལས་གསོལ་འདེབས་བསམ་པ་ལྷུན་གྲུབ།་ཨོ་རྒྱན་གར་དབང་གླིང་པ།་༢༢༤
ཨེ་མ་ཧོ། དུས་གསུམ་སངས་རྒྱས་ཀུན་གྱི་སོགས།་………..་རིག་འཛིན་འཇིགས་མེད་གླིང་པ།་༢༢༩
ཐུགས་དམ་རྒྱུད་བསྐུལ་གསོལ་འདེབས།་རྡོ་གྲུབ་འཇིགས་མེད་ཕྲིན་ལས་འོད་ཟེར།་༢༣༡
རིགས་འདུས་བླ་མ་མཚོ་སྐྱེས་རྡོ་རྗེའི་གསོལ་འདེབས་དཔག་བསམ་ལྗོན་ཤིང་ཨོ་རྒྱན་སྐུ་གསུམ་གླིང་པ།་༢༣༣
ཨོ་རྒྱན་ཐུགས་ཀྱི་རྒྱུད་སྐུལ་གསོལ་འདེབས་ཆོས་ཉིད་ཅར་ཕོག་………..ཉག་བླ་བདུད་འདུལ་རྡོ་རྗེ།་༢ ༣༤
གུ་རུ་མྱུར་འབོད།…………………………..དཔལ་ཆེན་ལེགས་ལྡན་བདུད་འཇོམས་རྡོ་རྗེ།་༢ ༣༥
པདྨའི་གསོལ་འདེབས་བྱིན་རླབས་འགྱུར་མེད་རྡོ་རྗེ་རྗེ་༢༣༦
བླ་མ་ཟབ་དོན་སྙིང་ཐིག་ལས་ཨོ་རྒྱན་གུ་རུའི་ཞལ་གདམས་གསོལ་འདེབས་དོན་གཉིས་ལྷུན་འགྲུབ་མ།་
་ཉག་བླ་བྱང་ཆུབ་རྡོ་རྗེ།་༢༣༨
ཆོས་ཉིད་ནམ་མཁའི་ཀློང་མཛོད་ལས་གསོལ་འདེབས་བར་ཆད་ལམ་སེལ།་གཏེར་ཆེན་བདུད་འཇོམས་གླིང་པ།་༢༤༠
སྨོན་ལམ་སྐབས་སུ་བསྡུས་པ་བར་ཆད་……………………………..་པ་བར་ཆད་ལམ་སེལ།་
རྒྱལ་དབང་པདྨ་ཀ་རའི་ཐུགས་དམ་ཟབ་སྐུལ་མཐའ་དམག་ཟློག་བྱེད་རྡོ་རྗེའི་འཕྲུལ་འཁོར།་
…………………………………..གྲུབ་ཆེན་འཇིགས་མེད་བསྟན་པའི་ཉི་མ།་༢༤ ༢
ཨོ་རྒྱན་རིན་པོ་ཆེའི་གསོལ་འདེབས།་,……………………………….
……………་ཆེ་ཡོལ་རིག་འཛིན་ཆེན་པོ།་༢༤ ༣
གསོལ་འདེབས་བར་ཆད་ལམ་སེལ།…………………..་དཔའ་བོ་ཆོས་དབྱིངས་རྡོ་རྗེ།་༢༤༥
གུ་རུའི་བཀའ་དྲིན་དྲན་པའི་གསོལ་འདེབས།་…………….་སྔགས་བཙུན་དྲི་མེད་འོད་ཟེར།་༢༤༦
ཨོ་རྒྱན་རིན་པོ་ཆེའི་གསོལ་འདེབས་ཐུགས་རྗེའི་རྒྱུ་རྒྱུད་སྐུལ་………་བདེ་གཤེགས་དྲག་པོ་རྩལ།་༢༤༧
བར་ཆད་ལམ་སེལ་མའི་གསོལ་འདེབས་ཀྱི་དོན་བསྡུས་སྐལ་ལྡན་ཀུན་སྐྱོབ་མ།།།་གནམ་ཆོས་མི་འགྱུར་རྡོ་རྗེ།་༢༤༨
ཨོ་རྒྱན་གསོལ་འདེབས་བྱིན་རླབས་མྱུར་འཇུག་རིག་འཛིན་འགྱུར་མེད་རྡོ་རྗེ།་༢༥ ༢

མཚོ་སྐྱེས་བླ་མའི་གསོལ་འདེབས་གྲུབ་གཉིས་ཁམས་པའི་རིག་པའི་རྡོ་རྗེ་༢༥༤
སངས་རྒྱས་ཀུན་འདུས་གུ་རུ་པདྨ་ལ་གསོལ་འདེབས་མུམ་ག་ག་ང་རིག་ཛིན་བདུད་འདུལ་རྡོ་རྗེ།༢༥༥
སློབ་དཔོན་པདྨ་འབྱུང་གནས་ཀྱི་རྣམ་ཐར་གསོལ་འདེབས་བསྡུས་པ་བྱིན་རླབས་འདོད་དགུའི་ཆར་འབེབས།་
………………………་ལབ་སྐྱབས་མགོན་དབང་ཆེན་དགྱེས་རབ་རྡོ་རྗེ།་༢༥༧
སློབ་དཔོན་ཆེན་པོའི་གསོལ་འདེབས་ཡིད་བཞིན་ནོར་བུ།་……….་བསྟན་འཛིན་པདྨ་འོད་ཟེར།་༢༦༡
གུ་རུའི་གསོལ་འདེབས་བར་ཆད་དབྱིངས་གྲོལ།་ཨོ་རྒྱན་རིན་ཆེན་གླིང་པ།་༢༦༣
གུ་རུ་རིན་པོ་ཆེའི་གསོལ་འདེབས་མན་ངག་བཅུ་གསུམ་གྱི་དོན་བསྡུས་བྱིན་རླབས་ཟ་མ་ཏོག་
་མཆིག་གཏེར་པདྨ་དབང་ཆེན།་༢༦༤
གུ་རུའི་གསོལ་འདེབས་ལེའུ་བདུན་མའི་དོན་བསྡུས་སྙིང་པོ་བྱིན་རླབས་ཅན།་རིག་འཛིན་མཁའ་སྤྱོད་རྡོ་རྗེ།་༢༦༦
གུ་རུའི་གསོལ་འདེབས………………………………་རྫོང་གཏེར་ཀུན་བཟང་ཉི་མ།་༢༦༧
གསོལ་འདེབས་ཡིད་བཞིན་རེ་སྐོང་དད་པའི་གདུང་དབྱངས་སུ་ལེན་ཐབས་ཟབ་རྒྱ་ཅན།་
་………………………..་ཀློང་གསལ་ཐུགས་ཀྱི་རྡོ་རྗེ།་༢༦༨
ཨོ་རྒྱན་རིན་པོ་ཆེའི་གསོལ་འདེབས་འབྲེལ་ཚད་དོན་ལྡན།་………..་གྲུབ་དབང་ཀརྨ་ཆོས་འཕེལ།་༢༧༡
ཨོ་རྒྱན་སངས་རྒྱས་གཉིས་པའི་རྣམ་ཐར་གཅེས་བཏུས།
གུ་རུའི་རྣམ་ཐར་རྡོ་རྗེའི་རྒྱན་ཕྲེང་།…………..…………..ཀོང་སྤྲུལ་ཡོན་ཏན་རྒྱ་མཚོ།་༢༧༣
གུ་རུ་པདྨའི་རྣམ་ཐར་མདོར་བསྡུས།་………………..གཞི་ཆེན་མཁས་གྲུབ་ཨོ་རྒྱན་བསྟན་འཛིན།་༢༨༤
རྒྱལ་སྲས་སྨན་ལུང་རིན་པོ་ཆེས་མཛད་པའི་གསོལ་འདེབས་རྒྱ་གར་པཎ་ཆེན་མའི་རྣམ་བཤད་ཉི་མའི་འོད་ཟེར།་
་འབར་ཆུང་བཀྲ་ཤིས་རྒྱ་མཚོ།་༢༩༩

༄༅། །བླ་མ་ཨོ་རྒྱན་རིན་པོ་ཆེ་རྗེས་དྲན་གྱི་གསོལ་འདེབས་བཞུགས།
མཁའ་འགྲོ་ཡེ་ཤེས་མཚོ་རྒྱལ།
ན་མོ་གུ་རུ༔ དུས་གསུམ་སངས་རྒྱས་ཀྱི་ངོ་བོ༔ སྐུ་བཞིའི་འཕྲིན་ལས་ཀྱི་མངའ་བདག༔ ལྷར་བཅས་
འགྲོ་བ་འདྲེན་པའི༔ མཚུངས་མེད་བླ་མ་དེ་དྲན་ནོ༔ ཆགས་མེད་སྐྱོན་བྲལ་གྱི་སྤྲུལ་སྐུ༔ སྣ་ཚོགས་སྒྱུ་
མ་ཡི་གར་མཁན༔ སྐྱབས་མཆོག་ཡིད་བཞིན་གྱི་ནོར་བུ༔ རྗེ་བཙུན་བླ་མ་དེ་དྲན་ནོ༔ ཐོས་བསམ་ཤེས་
བྱ་ཡི་གནས་ལུགས༔ དྲི་བྲལ་ཇི་བཞིན་དུ་གཟིགས་པའི༔ མཁྱེན་བརྩེ་ནུས་པ་ཡི་མངའ་བདག༔
འདྲེན་མཆོག་བླ་མ་དེ་དྲན་ནོ༔ མཐའ་བྲལ་ཆོས་སྐུ་ཡི་ངོ་བོ༔ བདེ་ཆེན་ལོངས་སྤྱོད་ཀྱི་རྫོགས་
སྐུ༔ གང་ཤར་སྤྲུལ་སྐུ་ཡི་རང་བཞིན༔ དབྱེར་མེད་བླ་མ་དེ་དྲན་ནོ༔ སྐུ་བཞི་ཡེ་ཤེས་ཀྱི་ངོ་
བོ༔ སྨིན་བྱེད་དབང་བཞི་ཡི་སྐུར་མཁན༔ སྙན་བརྒྱུད་གདམས་ངག་གི་གསོས་འདེབས༔ ངོ་བོ་
བླ་མ་དེ་དྲན་ནོ༔ རྩོད་དུས་སྙིགས་མ་ཡི་སྐྱབས་གཅིག༔ བསླབ་དོན་བསྟན་པ་ཡི་སྐྱབས་
—
མགོན༔ རང་གཞན་ཕན་བདེ་ཡི་འབྱུང་གནས༔ དྲིན་ཅན་བླ་མ་དེ་དྲན་ནོ༔ མེ་ཏོག་པདྨ་ལས་
འཁྲུངས་ཤིང་༔ རྒྱལ་སྲིད་ཆོས་བཞིན་དུ་བསྐྱངས་ནས༔ འཇིགས་རུང་དུར་ཁྲོད་དུ་གཤེགས་ཚེ༔
མཁའ་འགྲོའི་ཚོགས་དཔོན་དེ་དྲན་ནོ༔ མ་ལུས་ཐུགས་སུ་རང་ཆུད་ནས༔ རྩ་ཐིག་རླུང་གསུམ་
གྱི་གདམས་ངག༔ ་ཡོངས་རྫོགས་བསྟན་པ་ཡི་མངའ་བདག༔ སངས་རྒྱས་རས་པ་དེ་དྲན་ནོ༔
མཁས་གྲུབ་དུ་མ་ཡི་ལེགས་བཤད༔ བོད་ཡུལ་གངས་རྭ་ཡི་དབུས་སུ༔ ལྷ་སྲིན་དྲེགས་པ་
རྣམས་བཏུལ་བའི༔ པདྨ་འབྱུང་གནས་དེ་དྲན་ནོ༔ བསམ་ཡས་མཆིམས་ཕུ་ཡི་གནས་སུ༔
སྐལ་ལྡན་ཉེར་ལྔ་ཡི་ཚོགས་ལ༔ སྨིན་གྲོལ་གདམས་པ་རྣམས་སྟོན་པའི༔ བསྟན་པའི་སྒྲོན་མེ་

དེ་དྲན་ནོ༔ ཟབ་གཏེར་སྙན་བརྒྱུད་ཀྱི་གདམས་ངག༔ རིན་ཆེན་ཤོག་སེར་ལ་བཀོད་ནས༔
སྐལ་ལྡན་ལས་ཅན་ལ་གདམས་ནས༔ ལྷོ་ནུབ་གཤེགས་པ་དེ་དྲན་ནོ༔ གུང་ཐང་ལ་ཐོག་ཏུ་བྱོན་
ནས༔ དམ་ཆོས་མདོ་སྔགས་ཀྱི་སྒྲོན་མེ༔ ཞལ་ཆེམས་གནས་ཡིག་ལ་བཀོད་པའི༔ དྲིན་ཅན་སྤྲུལ་
སྐུ་དེ་དྲན་ནོ༔ སྤྲིན་གསེབ་རྟ་ཐོག་གི་གདན་ལ ལྷ་མི་སྤྲིན་དཔུང་གི་དབུས་ནས༔ རྒྱལ་
ཆེན་སྡེ་བཞི་ཡིས་འདྲེན་བྱས༔ ནམ་མཁར་གཤེགས་པ་དེ་དྲན་ནོ༔ གདོང་དམར་སྲིན་པོ་ཡི་
གླིང་དུཿ༔ ལོག་འདྲེན་ཤ་ཟ་ཡི་ཚོགས་ལ༔ གང་འདུལ་སྤྲུལ་སྐུ་རུ་སྟོན་པའི༔ རྔ་ཡབ་ལ་
བཞུད་པ་དེ་དྲན་ནོ༔ འདྲེན་མཆོག་བླ་མ་དེ་དྲན་ནོ༔ དུས་གསུམ་སངས་རྒྱས་དེ་དྲན་ནོ༔ ངོ་བོ་
བླ་མ་དེ་དྲན་ནོ༔ ཨོ་རྒྱན་པདྨ་དེ་དྲན་ནོ༔ གནས་མཆོག་གང་དུ་བཞུགས་ཀྱང་༔ ཐུགས་རྗེའི་
སྤྱན་གྱིས་གཟིགས་ཤིག༔ ས་ཕྱོགས་གང་དུ་འདུག་ཀྱང་༔ ་གསོལ་བ་སྙིང་ནས་འདེབས་སོ༔
འཁོར་བའི་རྟོད་ཕུར་བདག་ལ༔ ཐུགས་རྗེའི་སྤྱན་གྱིས་གཟིགས་ཤིག༔ ལེ་ལོ་སྙོམས་ལས་
བདག་ལ༔ ཐུགས་རྗེའི་སྤྱན་གྱིས་གཟིགས་ཤིག༔ སེར་གཟུགས་ཆོས་འགལ་བདག་ལ༔ ཐུགས་
རྗེའི་སྤྱན་གྱིས་གཟིགས་ཤིག༔ མ་རིག་མུན་པ་སེལ་བའི༔ སྒྲོན་མེ་གཞན་ན་མེད་དོ༔
འཁོར་བའི་རྒྱ་མཚོ་སྒྲོལ་བའི༔ དེད་དཔོན་གཞན་ན་མེད་དོ༔
ཉོན་མོངས་ཟུག་རྔུ་སེལ་བའི༔
སློབ་དཔོན་གཞན་ན་མེད་དོ༔
སྨན་པ་གཞན་ན་མེད་དོ༔ ཐུགས་རྗེའི་འོད་དཀར་སྒྱུར་བའི༔
སངས་རྒྱས་བསྟན་པ་འཛིན་པའི༔ སྟོན་པ་གཞན་ན་མེད་དོ༔ དུས་གསུམ་སངས་རྒྱས་དེ་དྲན་ནོ༔
འདྲེན་མཆོག་བླ་མ་དེ་དྲན་ནོ༔ ངོ་བོ་བླ་མ་དེ་དྲན་ནོ༔ ཨོ་རྒྱན་པདྨ་དེ་དྲན་ནོ༔ ཁམས་གསུམ་
འགྲོ་བ་འདྲེན་པའི༔ རྔ་ཡབ་ལ་བཞུད་པ་དེ་དྲན་ནོ༔ བྱིན་རླབས་ཡལ་བར་མ་དོར༔ ད་ལྟ་ཉིད་
དུ་བྱིན་གྱིས་རློབས་ཤིག༔ མྱུར་བ་ཉིད་དུ་བྱིན་གྱིས་རློབས་ཤིག༔ གདན་ཐོག་འདི་རུ་བྱིན་གྱིས་
རློབས་ཤིག༔ རི་ཁྲོད་དབེན་པའི་གནས་སུ༔ སྒྲུབ་ལ་བར་ཆད་མེད་པའི༔ སྨོན་ལམ་བཟང་པོ་
འདེབས་སོ༔ མི་མེད་ལུང་སྟོང་གི་དབེན་པར༔ གཅེས་འཛིན་ཕུང་པོ་རུ་བསྐྱུར་བའི༔
སྨོན་ལམ་བཟང་པོ་འདེབས་སོ༔ མཐའ་ཡས་འགྲོ་བ་ཀུན་ལ༔ བྱང་སེམས་ཕ་མ་ལྟ་བུའི༔

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
སྨོན་ལམ་བཟང་པོ་འདེབས་སོ༔ རིག་འཛིན་མཁའ་སྤྱོད་བགྲོད་ནས༔ དངོས་གྲུབ་རྣམ་
གཉིས་རྙེད་པའི༔
འཇའ་ལུས་ཆོས་སྐུ་འགྲུབ་ནསཇི་སྲིད་
འགྲོ་བ་འདྲེན་པའི༔ སྨོན་ལམ་བཟང་པོ་འདེབས་སོ༔ དུས་འདི་ནས་བཟུང་སྟེ་བྱང་ཆུབ་སྙིང་པོའི་བར༔
རྒྱལ་བ་ཀུན་འདུས་པདྨས་རྗེས་འཛིན་ཅིང་༔ མཁའ་སྤྱོད་དག་པའི་ཞིང་མཆོག་པདྨ་འོད༔ ཟངས་
མདོག་དཔལ་གྱི་རི་བོར་སློབ་དཔོན་པདྨ་འབྱུང་གནས་ཀྱི་འཁོར་གྱི་ཐོག་མར་སྐྱེ་བར་ཤོག༔ ཅེས་པ་འདི་ནི་
སྨོན་ལམ་བཟང་པོ་འདེབས་སོ༔
སློབ་དཔོན་པདྨ་འབྱུང་གནས་ལྷོ་ནུབ་སྲིན་ཡུལ་དུ་གཤེགས་སྐབས་གུང་ཐང་ལ་ཐོག་ཏུ་མཁའ་འགྲོ་ཡེ་ཤེས་མཚོ་རྒྱལ་གྱིས་རིག་པ་གཏད་མེད་
དུ་བཅུག་ནས་ཡིད་སྐྱོ་བའི་དབང་གིས་གདུང་དབྱངས་བྱས་ནས༔ མ་འོངས་པའི་དོན་དུ་རིན་པོ་ཆེའི་གཏེར་དུ་སྦས་པའོ༔ གཏེར་སྟོན་པདྨ་
གླིང་པའི་གཏེར་ཁ་ལས་བྱུང་བའོ༔

༄༅།།གུ་རུ་བོད་དུ་མི་བཞུགས་པས་ཐུགས་མུག་སྐྱེས་ཏེ་སྨྲེ་སྔགས་བརྗོད་པ།
མཁའ་འགྲོ་ཡེ་ཤེས་མཚོ་རྒྱལ།
ཨེ་མ༔ ཡོན་ཏན་དུ་མས་བརྒྱན་པའི་པདྨ་འབྱུང་༔ བསྐལ་པ་དཔག་མེད་སངས་རྒྱས་མཛད་ཚུལ་གྱིས༔
སྐྱེ་བ་དུ་མར་སྤྲུལ་པའི་སྐུ་རུ་བརྒྱུད་༔ འདིར་འཁྲུངས་གོང་དུ་མ་རེ་ར་བོར་འཁྲུངས༔ འཛམ་གླིང་རྒྱལ་པོ་
ཁྲི་སྲོང་ལྡེའུ་བཙན༔ འཇམ་དཔལ་སྤྲུལ་པའི་ཞིང་ཁམས་སྐུ་རུ་བརྒྱུད༔ བོད་བྱོན་མི་ལོ་བཅུ་གསུམ་
སོང་ཙ་ན༔ སྒྲགས་པ་ནམ་མཁའ་ཡེ་ཤེས་ཡབ་ཀྱི་མཚན༔ གནུབས་མོ་དགེ་མཚོ་ཞེས་ནི་ཡུམ་གྱི་མཚན༔
ཤིང་མོ་བྱ་ཡི་ལོ་ལ་མཚོ་རྒྱལ་སྐྱེས༔ མེ་མོ་བྱ་ཡི་ལོ་ལ་རྗེ་དང་མཇལ༔ མི་བརྗེད་གཟུང་ཐོབ་ཆོས་རྣམས་
བསླབ་མ་དགོས༔ བརྒྱད་ཅུ་གྱ་ལྔའི་བར་དུ་ཞབས་ཏོག་བསྒྲུབས༔ ཕྲུ་གུ་ཕོ་མོ་གང་ཡང་བདག་ལ་མེད༔
དགེ་སློང་མ་ཡིན་འཁོར་བའི་སྐྱོན་མ་གོས༔ སྐུ་གསུམ་བླ་མ་པདྨ་འབྱུང་གནས་དེ༔ བོད་ཁམས་ཡོངས་ལ་
ཐུགས་རྗེས་ཁྱབ་པར་གཟིགས༔ རྗེ་འབངས་ཡོངས་ལ་བཀའ་དྲིན་ཆེ་བར་མཛད༔ རི་བྲག་ཐམས་ཅད་
སྒྲུབ་གནས་བྱིན་གྱིས་བརླབས༔ སྐལ་ལྡན་རྣམས་ལ་ཆོས་ཀྱི་ཆར་བ་ཕབ༔ ཤེས་རབ་ཅན་ལ་
ཐེག་པ་མཐའ་དག་བསྟན༔ སྣོད་ལྡན་རྣམས་ལ་གདམས་ངག་རྫོགས་པར་བྱིན༔ མོས་གུས་ཅན་ལ་བྱིན་
རླབས་ཉི་མ་ཤར༔ ལས་འཕྲོ་ཅན་ལ་མ་འོངས་ལུང་དུ་བསྟན༔ ཐུགས་རྗེ་ཕྱོགས་རིས་མེད་པའི་པད་
འབྱུང་དེ༔ རྔ་ཡབ་གླིང་དུ་སྲིན་པོ་འདུལ་དུ་བཞུད༔ དཔའ་བོ་མཁའ་འགྲོ་འདུ་བའི་ཚེས་བཅུའི་ཉིན༔
སྤྲིན་དང་འཇའ་ཚོན་བཞིན་དུ་མཁའ་ལ་ཡལ༔ མོས་གུས་ཅན་གྱི་མཚོ་རྒྱལ་གང་དགར་བཞག༔ སྙིགས་
མའི་སྐྱབས་མགོན་པདྨ་འབྱུང་གནས་བཞུད༔ འཛམ་གླིང་སྐྱབས་མེད་སེམས་ཅན་ཤུལ་དུ་བཞག༔
སངས་རྒྱས་གཉིས་པ་པདྨ་འབྱུང་གནས་བཞུད༔ དད་གུས་ཅན་གྱི་མཚོ་རྒྱལ་ཤུལ་དུ་བཞག༔ ལྷ་མིའི་

མཆོད་འོས་པད་འབྱུང་དགུང་ལ་ཡལ༔ རྗེ་འབངས་དད་གུས་ཅན་ཚོ་ཤུལ་དུ་བཞག༔ འདི་ཕྱི་རེ་སའི་སྡོང་
པོ་སྲིན་ཡུལ་བཞུད༔ རེ་ལྟོས་མེད་པའི་མཚོ་རྒྱལ་ཤུལ་དུ་བཞག༔ མེད་ཐབས་མེད་པའི་པད་འབྱུང་
སྲིན་ཡུལ་བཞུད༔ ཀྱེ་མ་ཀྱི་ཧུད་གུ་རུ་རིན་པོ་ཆེ༔ ཁྱེད་འདྲའི་སྤྲུལ་སྐུ་བཞུད་པ་ཅང་བདེན་ནམཿ༔ བོད་དུ་
བྱོན་ནས་གཏན་དུ་མི་བཞུགས་པར༔ ཡེ་ཤེས་རྟ་མཆོག་ཆིབས་པ་ཅང་བདེན་ནམ༔ འཛམ་གླིང་རྒྱལ་
པོའི་མཆོད་གནས་མི་མཛད་པར༔ བོད་ཡུལ་སྟོངས་པར་བཞག་པ་ཅང་བདེན་ནམ༔ ལོཙཱ་རྣམས་ལ་མདོ་
སྔགས་མི་གསུང་བར༔ རྗེ་འབངས་ཕྱོགས་སུ་གྱེས་པ་ཅང་བདེན་ནམ༔ ཀྱེ་མ་ཀྱི་ཧུད་གུ་རུ་རིན་པོ་ཆེ༔
གསལ་བྱེད་ཉི་མའི་དཀྱིལ་འཁོར་འོད་དེ་ནུབ༔ ཉོན་མོངས་དུག་སེལ་ཆུ་ཤེལ་ཟླ་ཁ་འདས༔ དུག་ལྔའི་
ནད་སེལ་སྨན་གྱི་སྡོང་པོ་སྐམ༔ ཐུགས་རྗེ་ཉེ་རིང་མེད་པའི་ཕ་དེ་བཞུད༔ འཁོར་བའི་རྒྱ་མཚོ་སྒྲོལ་བའི་
གཉེན་པོ་འདས༔ མ་རིག་མུན་པ་སེལ་བའི་སྒྲོན་མེ་ནུབ༔ ཐམས་ཅད་གསོལ་བ་འདེབས་པའི་རྟེན་དེ་
མེད༔ སྣོད་ལྡན་སྨིན་མཛད་དབང་གི་བུམ་པ་ཆག༔ ཐེག་པ་ཀུན་ལ་མཁས་པའི་པད་འབྱུང་བཞུད༔
རང་སེམས་ཆོས་སྐུར་སྟོན་པའི་བླ་མ་བཞུད༔ སྡོམ་པ་གསུམ་གྱིས་བརྒྱན་པའི་བླ་མ་བཞུད༔ བླ་མ་ཁྱེད་
ཀྱི་མཛད་སྤྱོད་དྲན་ཙ་ན༔ མིག་ནས་མཆི་མ་རང་དབང་མེད་པར་ཤོར༔ དབུགས་ཁ་ནས་མ་ཐོན་བྱང་
ཁོག་སྟོད་དུ་རྒྱས༔ གློ་སྙིང་ཁོང་པར་མ་ཆགས་ཁ་རུ་འཚངས༔ རྐང་པ་ས་ལ་མི་ཚུགས་ཐང་ལ་འགྱེལ༔
མཚོ་རྒྱལ་བསམ་པའི་སེམས་ལ་ཚུགས་ཐབས་མེད༔ ཀྱེ་མ་ཀྱི་ཧུད་སྙིང་ནས་བླ་མ་དྲན༔མ་འོངས་སེམས་
ཅན་དོན་དུ་མི་བཞུགས་པར༔ ཆོས་རྣམས་གཏེར་དུ་སྦེད་པའི་དུས་ཀྱང་བྱུང་༔ སྐུ་གསུང་ཐུགས་
དང་ཡོན་ཏན་ཕྲིན་ལས་དབེན་གནས་སུ༔ སྒྲུབ་པའི་རྒྱལ་མཚན་བོད་དུ་མི་འཛུགས་པར༔ དབེན་
གནས་སྟོང་པར་འཇོག་པའི་དུས་ཀྱང་བྱུང་༔ སྐྱེ་དམན་བུད་མེད་བཤེས་མེད་མཚོ་རྒྱལ་འདི༔ མ་ཁྲིད་
བོར་ནས་ཨུ་རྒྱན་པདྨ་བཞུད༔ མོས་གུས་ཅན་གྱི་བུ་སློབ་སྐྱོང་འཕྲོ་བཅད༔ ཀྱེ་མ་ཀྱི་ཧུད་ད་ནི་སུ་ལ་རེ༔
ཨུ་རྒྱན་པདྨ་བཞུད་པའི་དུས་ཀྱང་བྱུང་༔ རྒྱལ་ཁྲིམས་ཐམས་ཅད་ཁོང་རུལ་ཞིག་པ་བཞིན༔ རྒྱལ་ཁམས་
ཐམས་ཅད་ཕ་མེད་དྭ་བུས་གང་༔ ཉིན་མཚན་མེད་པར་ཆོ་ངེའི་སྒྲ་ཡིས་བོས༔ གུང་ཐང་ལ་ཁར་
ཐམས་ཅད་རོ་བཞིན་འགྱེལ༔ རྒྱུན་ཆད་མེད་པར་མཆི་མ་ཁྲག་ཏུ་འཛག༔ རྐང་པས་གར་ཕྱིན་དོན་མེད་

༄༅། །ཨོ་རྒྱན་སངས་རྒྱས་གཉིས་པའི་རྗེས་དྲན་གདུང་འབོད་ཕྱོགས་བསྒྲིགས།
ས་ལ་འཁྱམས༔ བསྡད་པས་མི་ཚུགས་ཕྱིན་ཀྱང་དོན་མ་མཆིས༔ བསམས་པས་ཇེ་དྲན་ཉལ་བས་གཉིད་
མ་ཕེབས༔གང་ལ་བསམས་ཀྱང་པད་འབྱུང་མེད་ཐབས་མེད་༔ ཀྱེ་མ་ཀྱི་ཧུད་ཨོ་རྒྱན་རིན་པོ་ཆེ༔ སྐྱེ་
དམན་མཚོ་རྒྱལ་སྙིང་རེ་མི་རྗེའམ༔ སྤྲིན་གྱི་གསེབ་ནས་བྱུང་བའི་རྟ་སྔོན་ཁྱོད༔ བདག་གི་བླ་མ་གང་དུ་
གདན་འདྲེན་ན༔ བར་སྣང་དཀར་དམར་ལྷ་དང་ལྷ་མོས་བསྐོར༔ ཨོ་རྒྱན་པདྨ་ཉི་མའི་ཟེར་ལ་གཤེགས༔
མཚོ་རྒྱལ་གདུང་བ་ཞི་བར་མ་གྱུར་ནས༔ མཚོ་རྒྱལ་ང་བས་སྐྱོ་བ་སུ་ཞིག་ཡོད༔ བོད་ཀྱི་ས་གཞི་ཐམས
ཅད་སྟོངས་པར་སོང་༔ རྗེ་འབངས་བུ་སློབ་ཐམས་ཅད་ཆོ་ངེར་སོང་༔ གང་དུ་སོང་ཡང་ཨོ་རྒྱན་པདྨ་དྲན༔
ཉིན་དྲན་མཚན་དྲན་ཅི་ལ་བསམས་ཀྱང་དྲན༔ བུད་མེད་ངན་མ་མཁར་ཆེན་མཚོ་རྒྱལ་གྱིས༔ གཞོན་ནུའི་
དུས་ན་སློབ་དཔོན་ལས་རྒྱ་བྱས༔ བསམ་པ་རྙེད་ནས་བླ་མ་མིག་བཞིན་བསྟེན༔ དམ་ཚིག་གཙང་བས་
ཆོས་རྣམས་མ་ལུས་གནང་༔ ད་ལྟའི་དུས་སུ་ཆོས་ལ་ཉམས་ལེན་བྱས༔ རྒས་པའི་དུས་བྱུང་ཤི་ཡང་མི་
འགྱོད་བྱསཿགུ་རུའི་ཡོན་ཏན་བརྗོད་ཀྱིས་མི་ལངས་ཀྱང་༔ མ་འོངས་སེམས་ཅན་མོས་གུས་རྟེན་ཙམ་དུཿ༔
ལྷུན་པོའི་དྲུང་དུ་རི་བྲན་ཙམ་ཞིག་བཀོད༔ འདི་བཀོད་དགེ་བས་འགྲོ་དྲུག་སེམས་ཅན་རྣམས༔ ཨོ་རྒྱན་
པདྨ་འབྱུང་གནས་སྤྱན་སྔར་སྐྱེ་བར་ཤོག༔ སྐྱེས་ནས་གཞན་དོན་དཔག་མེད་འགྲུབ་པར་ཤོག༔ སྐྱེ་ཤི་
གཉིས་སྤངས་ཁྱེད་ཀྱི་བྱིན་རླབས་ཀྱིས༔ བདག་གིས་སྨོན་ལམ་ཅི་བཏབ་འགྲུབ་པར་ཤོག༔ པདྨ་བཀའ་
ཐང་རྒྱས་པ་ལས།

༄༅། །སློབ་དཔོན་རིན་པོ་ཆེ་པདྨ་འབྱུང་གནས་ཀྱི་ཐུགས་དམ་གནད་ནས་
སྐུལ་བའི་གསོལ་འདེབས་བསམ་དོན་མྱུར་འགྲུབ་
ཅེས་བྱ་བ་བཞུགས་སོ། །
འཇམ་དབྱངས་མཁྱེན་བརྩེའི་དབང་པོ།
བདེ་ཆེན་ཆོས་སྐུའི་ཞིང་ན་སྣང་མཐའ་ཡས། །དཔལ་ལྡན་གྲུ་འཛིན་རི་བོར་སྤྱན་རས་གཟིགས། །རྔ་ཡབ་
དཔལ་རིར་མཚོ་སྐྱེས་ཐོད་ཕྲེང་རྩལ། །སྐུ་གསུམ་དབྱེར་མེད་མཆོག་ལ་གསོལ་བ་འདེབས། །མགོན་ཁྱོད་བླ་
མ་མཆོག་གསུམ་ཡི་དམ་དང་། །དཔའ་བོ་མཁའ་འགྲོ་ཆོས་སྲུང་ནོར་ལྷར་བཅས། །སྐྱབས་གནས་ཀུན་
འདུས་ངོ་བོར་ཤེས་པའི་བློས། །སྙིང་ནས་འབོད་དོ་ཐུགས་རྗེའི་སྤྱན་གྱིས་གཟིགས། །བདག་དང་
བདག་འདྲའི་མགོན་མེད་སྙིགས་མའི་འགྲོར། །གང་ལ་གང་འདུལ་སྤྲུལ་པའི་སྐུར་བཞེངས་ནས།
གནས་སྐབས་མཐར་ཐུག་བསམ་པའི་དོན་རྣམས་ཀུན། །ཆོས་བཞིན་འགྲུབ་པར་མཛོད་ཅིག་པདྨ་འབྱུང་། །
ཁྱད་པར་ནད་གདོན་དྲག་པོས་གཟིར་བའི་ཚེ། །ཨོ་རྒྱན་སྨན་གྱི་བླ་མའི་སྐུར་བཞེངས་ལ། །བྱིན་རླབས་
དཔག་བསམ་རྒྱས་པའི་གྲིབ་བསིལ་དུ། །ངལ་བསོའི་དབུགས་འབྱིན་མཛོད་ཅིག་པདྨ་འབྱུང་། །རྣམ་མང་
དུས་མིན་འཆི་བས་འཇིགས་པ་ན། །ཨོ་རྒྱན་ཚེ་དཔག་མེད་མགོན་སྐུར་བཞེངས་ལ། །འཆི་མེད་ཚེ་དང་ཡེ་
ཤེས་མཆོག་འགྲུབ་པའི། །སྐལ་བཟང་མངོན་སུམ་སྩོལ་ཅིག་པདྨ་འབྱུང་། །སྣོད་བཅུད་རྒུད་པའི་
གདུང་བས་ཉམ་ཐག་ཚེ། །ཨོ་རྒྱན་མཁའ་འགྲོ་ནོར་ལྷའི་སྐུར་བཞེངས་ལ། །དཔལ་འབྱོར་ལོངས་
སྤྱོད་རྫོགས་ལྡན་སྤྲིན་ཆེན་ལས། །འདོད་རྒུའི་གྲུ་ཆར་ཕོབ་ཅིག་པདྨ་འབྱུང་།།ལུང་རྟོགས་
ཆོས་ཀྱི་དགའ་སྟོན་ཉམས་པའི་ཚེ། །ཨོ་རྒྱན་ཤཱཀྱ་སེང་གེའི་སྐུར་བཞེངས་ལ།།བསྟན་འཛིན་
ཞབས་བརྟན་བཤད་དང་སྒྲུབ་པ་ཡི། །བསྟན་པ་རྒྱས་པར་མཛོད་ཅིག་པདྨ་འབྱུང་། །རྨོངས་དང་མ་རིག་
འཐིབ་བུས་ནོན་པའི་ཚེ། །ཨོ་རྒྱན་བློ་ལྡན་མཆོག་སྲེད་སྐུར་བཞེངས་ལ།།ཇི་ལྟ་ཇི་སྙེད་ཤེས་

བྱ་ཀུན་མཁྱེན་པའི། །ཡེ་ཤེས་སྣང་བ་སྩོལ་ཅིག་པདྨ་འབྱུང་། །རང་དང་གཞན་གྱི་དོན་གཉིས་སྒྲུབ་པའི་
ཚེ། །ཨོ་རྒྱན་པདྨ་སཾ་བྷའི་སྐུར་བཞེངས་ལ། །འཇིག་རྟེན་འཇིག་རྟེན་འདས་པའི་དངོས་གྲུབ་ཀྱི།
དགེ་མཚན་རྒྱས་པར་མཛོད་ཅིག་པདྨ་འབྱུང་། །མཁའ་ཁྱབ་འགྲོ་བའི་དོན་ལ་སྤྱོད་པའི་ཚེ། །ཨོ་རྒྱན་ཉི་མ་
འོད་ཟེར་སྐུར་བཞེངས་ལ། །མཐོང་ཐོས་དྲན་རེག་གདུལ་བྱའི་ཚོགས་རྣམས་ཀུན། །སྨིན་ཅིང་གྲོལ་བར་
མཛོད་ཅིག་པདྨ་འབྱུང་། །རླབས་ཆེན་བསྟན་འགྲོའི་ཕན་བདེ་སྤེལ་བའི་ཚེ། །ཨོ་རྒྱན་པདྨ་རྒྱལ་པོའི་སྐུར
བཞེངས་ལ། །ཁམས་གསུམ་སྲིད་ཞིའི་ལེགས་ཚོགས་ཇི་སྙེད་ཀུན། །འབད་མེད་དབང་དུ་
སྡུས་ཤིག་པདྨ་འབྱུང་། །ཕས་རྒོལ་གཟའ་ཀླུ་འབྱུང་པོས་འཚེ་བའི་ཚེ། །ཨོ་རྒྱན་སེང་གེ་སྒྲ་སྒྲོག་
སྐུར་བཞེངས་ལ། །མཐུ་སྟོབས་ཕྱག་ན་རྡོ་རྗེ་འབར་བ་ཡིས། །མིང་གི་ལྷག་མར་མཛོད་ཅིག་པདྨ་
འབྱུང་། །མཐའ་དམག་དུས་འཁྲུགས་རྒྱལ་འགོང་འཚེ་བའི་ཚེ། །ཨོ་རྒྱན་རྡོ་རྗེ་གྲོ་ལོད་སྐུར་བཞེངས་
ལ། །གཟུགས་ཅན་གཟུགས་མེད་དམ་སྲིའི་ཚོགས་རྣམས་ཀྱི། །དོན་སྙིང་ལྐོག་མར་ཕྱུངས་ཤིག
པདྨ་འབྱུང་། །རྩེ་གཅིག་ཟབ་མོའི་རྣལ་འབྱོར་བསྒོམ་པའི་ཚེ། །ཨོ་རྒྱན་རྡོ་རྗེ་འཆང་གི་སྐུར་བཞེངས་
ལ། །བསྐྱེད་རྫོགས་རྫོགས་པ་ཆེན་པོའི་གསང་ལམ་ནས། །ཟུང་འཇུག་འགྲུབ་པར་མཛོད་ཅིག་པདྨ་
འབྱུང་། །གལ་ཏེ་ཚེ་འདིར་བརྟན་པ་མ་ཐོབ་ན། །ཨོ་རྒྱན་སྣང་བ་མཐའ་ཡས་སྐུར་བཞེངས་ལ། །
འཆི་ཁར་གནད་གཅོད་སྡུག་བསྔལ་ཞི་བ་དང་། །བདེ་ཆེན་ཞིང་དུ་ཁྲིད་ཅིག་པདྨ་འབྱུང་། །དེར
ཡང་འཁྲུལ་ནས་བར་དོར་འཁྱམས་སྲིད་ན། །ཨོ་རྒྱན་དུས་གསུམ་མཁྱེན་པའི་སྐུར་བཞེངས་ལ། །འཇིགས་
སྐྲག་འཁྲུལ་སྣང་རང་སར་གྲོལ་བ་དང་། །དག་པའི་ཞིང་དུ་དྲོངས་ཤིག་པདྨ་འབྱུང་། །མདོར་ན་
འདི་ནས་བྱང་ཆུབ་སྙིང་པོའི་བར། །སྐྱིད་སྡུག་ལེགས་ཉེས་བཟང་ངན་ཅི་བྱུང་ཡང་། །མགོན་པོ་ཁྱོད་
ལས་སྐྱབས་གཞན་མ་མཆིས་པས། །འབྲལ་མེད་བྱིན་གྱིས་རློབས་ཤིག་པདྨ་འབྱུང་། །ཞེས་པའང་རབ་བྱུང་བཅུ་
བཞི་པའི་ལྕགས་ཕོ་ཁྱིའི་ལོའི་སྣྲོན་ཟླ་བའི་དཀར་ཕྱོགས་ཀྱི་ཚེས་བཅུར་བོད་ཀྱི་སྒྲུབ་གནས་དཔལ་ཆུ་བོ་རིའི་གུ་རུའི་སྒྲུབ་གནས་ནམ་མཁའ་ལྡིང་དུ་ཚོགས་ཀྱི་
མཆོད་པ་དང་བཅས་བོད་ཁམས་བསྟན་འགྲོའི་ཕན་བདེ་འཕེལ་བའི་སྨོན་འདུན་བགྱིས་སྐོང་ཡིད་ལ་ཤར་བ་བཞིན། སླར་ཡང་གཙང་སྟོད་རུ་ལག་གྲམ་
པ་རྒྱང་གི་སྒྲུབ་ཕུག་སོགས་སུ་རྩེ་གཅིག་དད་པས་གསོལ་བ་འདེབས་པ་པོ་ནི། རིག་འཛིན་གྱི་བཙུན་པ་རྒྱལ་ཁམས་ཉུལ་བའི་ད་རི་དྲྭ་འཇམ་དབྱངས་

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
མཁྱེན་བརྩེའི་དབང་པོ་སྟེ། འདིས་ཀྱང་འབྲེལ་ཚད་རྣམས་ཀྱི་རྒྱུད་ལ་དཔལ་ཨོ་རྒྱན་ཆོས་ཀྱི་རྒྱལ་པོའི་བྱིན་རླབས་གཅིག་ཅར་དུ་ཞུགས་ཤིང་། བསམ་
སྦྱོར་ཆོས་མཐུན་ཡིད་བཞིན་དུ་འགྲུབ་པའི་རྒྱུར་གྱུར་ཅིག །

༄༅། །སངས་རྒྱས་ཀུན་དངོས་མ་ཧཱ་གུ་རུ་ལ་མི་ཕྱེད་དད་པའི་གདུང་དབྱངས་
རིགས་མཆོག་གྲུབ་པའི་ཕྱག་རྒྱ་ཞེས་བྱ་བ་བཞུགས་སོ། ། །
ཀོང་སྤྲུལ་པདྨ་གར་དབང་བློ་གྲོས་མཐའ་ཡས།
ཀུན་བཟང་འོད་མི་འགྱུར་བ་ཐོག་མའི་མགོན། །ཀློང་གསལ་ཉི་མ་ཡེ་ཤེས་འོད་ལྔའི་རྩལ། །མཉམ་ཡངས་
རོལ་པ་ཆེན་པོའི་བརྡ་དང་རྟགས། །དག་པ་རབ་འབྱམས་རྒྱལ་དང་རྒྱལ་བའི་སྲས། །སྒྱུ་འཕྲུལ་གསང་བ་
སྙིང་པོར་བཀོད་པའི་སྤྲིན། །མི་ཟད་རྒྱན་གྱི་འཁོར་ལོའི་སྤྲོ་བསྡུ་བ། །ཞིང་འདིར་གུ་རུ་པདྨ་འབྱུང་གནས་
ཞེས། །རྡོ་རྗེ་སློབ་དཔོན་གཟུགས་སུ་ཤར་ལ་འདུད། །ཚེ་འོད་དཔག་མེད་པདྨའི་སྣང་བ་རྒྱས། །བསྐལ་
བཟང་སྒྲོན་མེ་བརྒྱ་ཕྲག་བཅུ་ལ་སོགས། །སངས་རྒྱས་ཐམས་ཅད་དགོངས་པའི་རྩལ་ལས་འཁྲུངས།
དུས་གསུམ་རྒྱལ་བའི་ཕྲིན་ལས་ཀུན་ཀྱང་མཛད། །ཕྱོགས་བཅུའི་ཞིང་དུ་རྡུལ་སྙེད་བཅོམ་ལྡན་འདས། །རེ་
རེའི་མདུན་ན་བཀོད་པ་ཚད་མེད་སྤྲུལ། །མདོ་སྔགས་བསྟན་གཉིས་ཟུང་དུ་འཇུག་པར་སྣང༌། །འོད་
གསལ་རྡོ་རྗེ་སྙིང་པོའི་འབྲས་བུ་བརྡལ། །སྤྱན་རས་གཟིགས་སོགས་སེམས་དཔའི་སྐུར་བསྟན་ནས། །
སྙིང་རྗེ་མཐུ་ཡིས་འཁོར་བ་དོང་ནས་སྤྲུགས། །སངས་རྒྱས་ཐོད་པ་རྩལ་སོགས་ཧེ་རུ་ཀའི། །དཀྱིལ་འཁོར་རྒྱ་
མཚོས་དངོས་ཀུན་བདེ་བར་སྡོམ། །ལ་ལར་དཔལ་ཆེན་ཁྲོ་བོའི་དབང་པོར་བཞེངས། །འཁོར་ལོ་རྣམ་བཞི་
འཁོར་འདས་སྲོག་ཏུ་སྐོར། །རྟ་སྐད་ཐེངས་གསུམ་རྒྱུད་གསུམ་ཁྱབ་པར་སྒྲོགས། །རུ་ལུའི་སྒྲ་དབྱངས་
གྲུབ་མཐའ་ཟད་པར་འདྲེན། །ཐབས་ཤེས་བདུད་རྩིས་གཉུག་མའི་ཕུང་ཁམས་གསོ། །རིགས་མཆོག་
ཕུར་བུས་སྲིད་བཅུད་ཐལ་བར་འབྱིན། །དགའ་རབ་དཔལ་སེང་དྲི་མེད་བཤེས་གཉེན་དང། །མདའ་
བསྣུན་བི་རཱུ་ནག་པོ་སྤྱོད་ལ་སོགས། །གྲུབ་པའི་སློབ་དཔོན་དུ་མའི་སྒྱུ་ཐབས་ཀྱིས། །གྲུབ་པའི་འཁོར་ལོ་
ནམ་མཁའི་ཕ་མཐར་སྒྱུར། །རེས་འགའ་ཉན་ཐོས་བློ་གྲོས་ཆེན་པོ་དང༌། །མཁས་མཆོག་དུ་མའི་

གཟུགས་ཀྱིས་བསྟན་གསལ་མཛད། །པདྨ་དཀར་སོགས་ཆོས་སྐྱོང་རྒྱལ་བློན་དང༌། །དགེ་སྦྱོང་བྲམ་
ཟེ་རིག་སྔགས་འཆང་བའི་ཚུལ། །གཉིས་སྤངས་དབུས་གནས་ཕྱོགས་ཀྱི་གོས་ཅན་མ། །ལྷན་སྐྱེས་བདེ་
སྐྱེད་ཌཱ་ཀིའི་རྡུལ་ཚོགས་སྤྲོ། །མདོར་ན་ཟག་མེད་ཐུགས་ཀྱི་ཐིག་ལེ་ལས། །སྐུ་དང་ཞིང་ཁམས་རབ་
འབྱམས་སྤྲོ་ཞིང་བསྡུ། །ཁྱད་པར་བོད་དང་འགྲོ་ལྡིང་རྔ་ཡབ་གླིང་། །རྒྱལ་བ་ཀུན་གྱི་ཐུགས་རྗེས་སྤངས་པ་
དེ། །བརྩེ་བས་བཟུང་མཛད་མ་ཧཱ་གུ་རུ་རྗེ། །འཕུར་འགྲོའི་སློབ་དཔོན་རྒྱལ་བ་ཀུན་གྱི་དངོས། །རང་
བྱུང་སངས་རྒྱས་མཚོ་སྐྱེས་རྡོ་རྗེ་འཆང༌། །མཁའ་འགྲོའི་དབང་ཕྱུག་བདེ་བ་ཆེན་པོ་དཔལ། །མ་རུངས་
ཚར་གཅོད་བདུད་འདུལ་ཐོད་ཕྲེང་རྩལ། །གདོད་ནས་མཆོག་བརྙེས་པདྨ་བཛྲ་ཞབས། །བོད་འབངས་
སྐྱབས་གཅིག་ཨོ་རྒྱན་རིན་པོ་ཆེ། །སྙིང་ནས་གསོལ་འདེབས་བུ་ལ་ཐུགས་རྗེས་གཟིགས། །མདོ་
སྔགས་བསྟན་པ་དགོང་ཀའི་དམར་ཐག་བཞིན། །ཆོས་བཞིན་སྤྱོད་ལ་བར་ཆད་རླུང་ལྟར་འཚུབས། །
ནག་ཕྱོགས་གདུག་པའི་ཆོ་འཕྲུལ་ས་སྟེང་ཁྱབ། །བོད་ཁམས་བདེ་སྐྱིད་ནམ་གཞུག་ཆར་ལྟར་ཟད། །མཐའ་
དམག་རྒྱ་འདྲེ་འབྱུང་པོའི་ཁ་རླངས་འཐིབས། །དུ་རུ་ཥྐ་ཡི་བསྐལ་ངན་ཐོག་མར་ཤར། །དུས་གསུམ་མཁྱེན་
པའི་ལུང་བསྟན་ཐོག་ཏུ་བབས། །གདུལ་དཀའ་འདུལ་བའི་དུས་ཚོད་དེང་ལགས་སོ། །སྐྱབས་གཅིག་ཁྱོད་
ལས་རེ་ས་མེད་པ་རྣམས། །དུག་ལྔའི་དབང་གྱུར་སྤྱོད་པ་རྩིང་མོད་ཀྱང་། །ཁྱེའུ་སྨྱོ་ལ་ཕ་མ་ཁྲོ་བ་བཞིན། །
ཐར་མེད་སྡུག་བསྔལ་རྒྱ་མཚོར་འདོར་ཕོད་དམ། །མི་དགེ་སྤྱོད་ཀྱང་དཀོན་མཆོག་གཙུག་ཏུ་ཁུར། །དམ་
སྡོམ་འཆལ་ཡང་ཨོ་རྒྱན་རྗེ་ལ་མོས། །ལྟ་དགོངས་དམན་ཡང་པདྨའི་རྗེས་སུ་ཞུགས། །སྨྱོན་པས་རི་ལུང་
གང་ལ་བརྩེ་བས་གཟིགས། །ཚོགས་བསགས་འདོད་ཀྱང་ལྟོ་གོས་འཚོ་བས་བཀྲེན། །ཉམས་ལེན་བྱས་
ཀྱང་ཞེ་བཅད་སྙིང་རུས་ཆུང༌། །ཆོས་བཞིན་སྒྲུབ་ཚེ་རྐྱེན་ངན་ཐོག་ཏུ་བབས། །སྐལ་དམན་བདག་ཅག་
རྣམས་ལ་ཐུགས་རྗེས་སྐྱོབས། །དེང་བཟུང་གཞོན་ནུ་བུམ་སྐུར་བྱང་ཆུབ་བར། །རྒྱལ་བ་པདྨ་ཐོད་ཕྲེང་
མ་གཏོགས་པའི། །སྐྱབས་དང་རེ་ས་གཞན་དུ་འཚོལ་གྱུར་ན། །ན་རཀ་དོང་དུ་སྐྱོལ་ཅིག་ས་མ་ཡ། །རྩ་
བའི་བླ་མར་བཟུང་ངོ་བྱིན་གྱིས་རློབས། །ལྷག་པའི་ལྷ་རུ་བསྙེན་ནོ་དངོས་གྲུབ་སྩོལ། །བདེ་སྐྱེད་མཁའ་
འགྲོ་བརྟེན་ནོ་ཡེ་ཤེས་སྤོར། །ཆོས་སྐྱོང་ཚོགས་རྗེར་བསྒྲུབ་བོ་ཕྲིན་ལས་མཛོད། །ལུས་ངག་ཡིད་

གསུམ་པདྨ་སཾ་བྷ་དང༌། །རྒྱལ་བའི་སྐྱེད་ཡུམ་མཐིང་འོད་འབར་མ་ལ། །སྙིང་ནས་འབུལ་ལོ་
ལེགས་ཉེས་སྐྱིད་སྡུག་དང༌། །མཐོ་བཏང་དམའ་བཏང་ཅི་མཛད་ཁྱེད་རང་མཁྱེན། །བདག་གི་སྒོ་
གསུམ་ཨོ་རྒྱན་ཡབ་ཡུམ་གྱི།།གསང་བ་གསུམ་དང་དབྱེར་མེད་གཅིག་གྱུར་ནས། །བདག་ཉིད་
ཆེན་པོ་པདྨ་ཡབ་ཡུམ་གྱི། །འགྲོ་འདུལ་ཕྲིན་ལས་ནམ་མཁའི་མཐར་སྤེལ་ཤོག །ཧཱུཾ་ཆེན་ཀ་ར་རྒྱལ་
ཚབ་བཻ་རོ་སོགས། །པདྨས་རྗེས་བཟུང་སྲིད་དོ་འཚལ་ཀུན་གྱི། །ཐུགས་བསྐྱེད་སྨོན་ལམ་རྣམ་ཐར་མཛད་
ཕྲིན་ཚོགས། །ཐམས་ཅད་བདག་ཉིད་ཁོ་ནས་ངེས་འགྲུབ་ཤོག །འཁོར་ལོས་དཔུང་ཚོགས་ནམ་མཁར་
འདྲེན་པ་ལྟར། །འགྲོ་ཀུན་གྲོལ་བཞིའི་མཁའ་ལ་འདྲེན་པར་ཤོག །རྡོ་རྗེས་དངོས་པོ་ཐམས་ཅད་བཅོམ་
པ་ལྟར། །ལྟ་ངན་ཐམས་ཅད་བདག་གིས་ཕམ་བྱེད་ཤོག །སྲ་མཁྲེགས་བྲག་རྫོང་ཐོག་གིས་བཤིག་པ་
ལྟར། །གདུག་པ་ཅན་ཀུན་ནུས་མཐུས་འདུལ་བར་ཤོག །མ་གི་ཏ་ཡིས་དུག་སྦྲུལ་སྐྲག་བྱེད་ལྟར། །
ཆོས་ཀྱི་དྲི་ཡིས་ཆོས་མིན་སྐྲག་བྱེད་ཤོག །སེང་འོའི་ཐིགས་པས་ཕལ་པ་མང་བསྒྱུར་ལྟར། །རྟོགས་པའི་
ཐིགས་པས་ཉོན་མོངས་ཀུན་བསྐྱུར་ཤོག །སྒྲོན་མེ་གཅིག་གིས་བསྐལ་སྟོང་མུན་འཇོམས་ལྟར། །འཁོར་བའི་
མུན་ཁང་བདག་གིས་གསལ་བར་ཤོག།ཁབ་ལེན་རྡོ་བས་ལྕགས་སྒྲོག་གཅོད་པ་ལྟར། །ཞེན་པའི་འཆིང་
ཀུན་བདག་གིས་གཅོད་བྱེད་ཤོག །པདྨའི་མཚོ་ལ་ངང་མོ་འདུ་བ་བཞིན། །སྐལ་ལྡན་ཐམས་ཅད་
བདག་ལ་འདུ་བར་ཤོག །གསེར་འགྱུར་རྩི་ཡིས་ལྕགས་རྣམས་བསྒྱུར་བ་བཞིན། །མཐོང་ཐོས་དྲན་རེག་
སྣང་བཞི་ཟད་ཕྱིན་ཤོག །ཤེལ་གོང་འདམ་དུ་བྱིང་ཡང་དྲི་མེད་ལྟར། །སྲིད་པར་སྐྱེས་ཀྱང་སྲིད་པས་
མ་གོས་ཤོག །ཀ་ལ་པངྐའི་སྒོ་ངར་སྒྲ་འབྱིན་ལྟར། །མ་ཡི་མངལ་ནས་ཆོས་ཀྱི་སྒྲ་འབྱིན་ཤོག
སེང་ཕྲུག་མ་ཡི་རུམ་ནས་རྩལ་རྫོགས་ལྟར། །ལུས་རྒྱས་བཏུམས་ཀྱང་རྣལ་འབྱོར་རྩལ་རྫོགས་ཤོག །རྩི་
མཆོག་པདྨོ་ཟོས་པས་ཚེ་རིང་ལྟར། །བདག་གིས་འགྲོ་ལ་ཚེ་དབང་སྦྱིན་ནུས་ཤོག །ཤ་ཀའི་ཤིང་ལས་སྨན་
རིགས་འབྱུང་བ་ལྟར། །བདག་ལས་འགྲོ་ཀུན་འཚོ་བའི་སྨན་འབྱུང་ཤོག །དཔག་བསམ་དྲི་བཟང་ཁོར་ཡུག་
འཐུལ་བ་ལྟར། །ཚུལ་ཁྲིམས་དྲི་ཡིས་ལྷར་བཅས་དགའ་སྐྱེད་ཤོག །ཆོས་ཀྱི་རྔ་སྒྲས་བག་མེད་སློང་བ་
བཞིན། །འོད་གསལ་རྡོ་རྗེ་ཐེག་པའི་སྒྲ་སྒྲོགས་ཤོག །སྤྲིན་དང་བསང་བུ་མཁའ་ལ་འགྲོ་བ་ལྟར། །

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
གཅེར་མཐོང་རིག་པར་རྟོག་ཚོགས་རང་གྲོལ་ཤོག །མཁའ་ལྡིང་དབང་པོ་ཀླུ་ཡིས་མི་བརྫི་ལྟར། །ཁར་ཆད་
བདུད་ལས་རྟག་ཏུ་རྣམ་རྒྱལ་ཤོག །སེང་གེ་གང་ལའང་བག་ཚ་མེད་པ་བཞིན། །དངོས་དང་དངོས་མེད་ཀུན་
ལ་བསྙེངས་བྲལ་ཤོག །བཻ་ཌཱུའི་སྙིང་པོར་དྲི་མས་མ་གོས་ལྟར། །སྡོམ་དང་དམ་ཚིག་ཉེས་པས་མ་གོས་
ཤོག །ཆུ་བོ་རྒྱ་མཚོའི་གྲོགས་སུ་འགྱུར་བ་ལྟར། །འདོད་ཡོན་ལམ་གྱི་གྲོགས་སུ་འཁྱེར་ནུས་ཤོག །
འབྱུང་བཞི་ཐམས་ཅད་ནམ་མཁས་ཁྱབ་པ་ལྟར། །བདག་གི་ཐུགས་རྗེས་འགྲོ་ཀུན་ལ་ཁྱབ་ཤོག །ཉི་ཟླས
གླིང་བཞི་སྐོར་ལ་ངལ་མེད་བཞིན། །པད་འབྱུང་ཕྲིན་ལས་རྟག་ཏུ་སྒྲུབ་བྱེད་ཤོག །ཡིད་བཞིན་ནོར་ལས་
འདོད་པ་ཀུན་འཇོ་ལྟར། །བདག་ཉིད་སེམས་ཅན་ཀུན་གྱི་འདོད་འཇོ་ཤོག །གྲོང་ཁྱེར་རྒྱུན་གཅོད་ལྟ་བའི་
གདིང་རྙེད་དེ། །རི་བོ་ཅོག་བཞག་མན་ངག་ཉམས་འོག་ཆུད། །ཁམས་གསུམ་ཡོངས་གྲོལ་དགོངས་
པའི་གཟེར་ཐེབས་ནས། །ཉོན་མོངས་གནས་དག་གང་ཟག་ཆོས་བོར་ཤོག །རྡོ་རྗེའི་སྐུ་ཅན་པད་འབྱུང་
ཡབ་ཡུམ་གྱི། །ལྟ་བ་སྐྱོང་ཞིང་བསྟན་པ་སྤེལ་བ་དང༌། །གདུལ་དཀའ་འདུལ་བའི་ཕྲིན་ལས་རབ་
བསྒྲུབས་ནས། །པདྨ་འོད་ཀྱི་ཀློང་དུ་བྱང་ཆུབ་ཤོག །ཅེས་པའང་ས་ཕོ་སྤྲེལ་ལོ་སྤྲེལ་ཟླའི་ཚེས་བཅུའི་དུས་བཟང་མཆོད་པའི་སྐབས་
པདྨ་གར་གྱི་དབང་ཕྱུག་ཕྲིན་ལས་འགྲོ་འདུལ་རྩལ་གྱིས་གུས་པ་ཆེན་པོས་གསོལ་བ་བཏབ་པ་སྟེ། མཆོག་གསུམ་རྩ་གསུམ་ལ་བསླུ་བ་མི་མངའ་བའི་
བདེན་པས་དེ་དེ་བཞིན་ཏུ་འགྲུབ་པར་གྱུར་ཅིག དགེ་ལེགས་འཕེལ། །

༄༅། །སློབ་དཔོན་རིན་པོ་ཆེ་པདྨ་འབྱུང་གནས་ལ་ཐུགས་རྗེ་མྱུར་སྐུལ་གྱི་གསོལ་
འདེབས་བསམ་པ་མྱུར་འགྲུབ་བོད་ཁམས་ཀུན་ཏུ་བདེ་བའི་དཔལ་སྟེར་
ཞེས་བྱ་བ་བཞུགས་སོ། །
ས་སྐྱ་སྔགས་འཆང་ངག་དབང་ཀུན་དགའ་བསོད་ནམས།
ན་མཿ༔ སརྦ་བུདྡྷ་བོདྷི་སཏྭ་ཡ། དུས་གསུམ་རྒྱལ་བ་ཀུན་གྱི་སྤྲུལ་པའི་སྐུ། །མཁྱེན་བརྩེ་ནུས་ལྡན་གུ་རུ་རིན་
པོ་ཆེ། །ལྷོ་ནུབ་རྔ་ཡབ་གླིང་ཕྲན་དཔལ་གྱི་རིའི། །པདྨ་འོད་ནས་ད་ལྟ་གནས་འདིར་བྱོན། །སྟེང་གི་ཆ་ལ་རྩ་
བརྒྱུད་བླ་མ་དང་། །བར་གྱི་ཆ་ལ་ཡི་དམ་ཞི་ཁྲོའི་ཚོགས། །འོག་གི་ཆ་ལ་བཀའ་སྲུང་མཁའ་འགྲོ་རྣམས། །
བུ་ཡུག་འཚུབས་ལྟར་མངོན་སུམ་གསལ་བར་བཞུགས། །བདག་གཞན་ལུས་སྲོག་ལོངས་སྤྱོད་དུས་གསུམ་
གྱི། །དགེ་ཚོགས་མཆོད་སྤྲིན་ནམ་མཁའི་མཐའ་ཀླས་པ། །ཡིད་ཀྱིས་སྤྲུལ་ནས་མཆོད་ཡུལ་རྣམས་ལ་
འབུལ། །རྒྱུན་ཆད་མེད་པར་སྤྱན་ལམ་འབྱུང་གྱུར་ཅིག །དེང་སང་གངས་ཅན་ལྗོངས་འདིའི་འགྲོ་འདི་
རྣམས། །ལས་ངན་བསགས་པའི་འབྲས་བུ་དུ་མ་སྨིན། །སྨྲ་ཤེས་དོན་གོ་མི་ཡི་ལུས་ཐོབ་ཀྱང༌། །ངན་
སོང་སྡུག་བསྔལ་ལྟ་བུས་གཟིར་ལ་གཟིགས། །ཚ་གྲང་སྲོག་བྲལ་དམྱལ་བའི་ཡུལ་ལྗོངས་བཞིན། །
བཀྲེས་སྐོམ་སྡུག་བསྔལ་ཡི་དྭགས་ལུས་དང་མཚུངས། །བསད་སྤྱད་བཀོལ་སྤྱུགས་དུད་འགྲོ་ལྟར་མྱོང་
བའི། །འགྲོ་བ་འདི་རྣམས་ཐུགས་རྗེས་མྱུར་དུ་སྐྱོབས། །གཞན་དམའ་འབེབས་ཕྱིར་གཡོ་སྒྱུ་ཁྲམ་གསུམ་
གྱི། །འཁྲུག་ལོང་མ་ལུས་ཞི་བར་བྱིན་གྱིས་རློབས། །ཆགས་སྡང་དབང་གིས་དུས་འཁྲུགས་འདི་ཞི་ནས། །
སོ་སོ་རང་དབང་ཐོབ་པར་བྱིན་གྱིས་རློབས། །རྒྱལ་པོ་རྣམས་ཀྱིས་ཆོས་བཞིན་ས་སྐྱོང་ཞིང་། །འབངས་
རྣམས་བཀའ་བཞིན་སྒྲུབ་པར་བྱིན་གྱིས་རློབས། །བསྟན་འཛིན་ཐམས་ཅད་སྐུ་ཚེ་ལེགས་བརྟན་ཅིང་། །
བཞེད་དོན་ལྷུན་གྱིས་འགྲུབ་པར་བྱིན་གྱིས་རློབས། །དགེ་འདུན་སྡེ་རྣམས་འཆད་ཉན་འཕེལ་བ་དང་། ་

བསྟན་པ་རིས་མེད་དར་བར་བྱིན་གྱིས་རློབས། །སྒྲུབ་པ་པོ་རྣམ་གཡེང་བས་མ་གོས་པའི། །ཏིང་འཛིན་ལས་
སུ་རུང་བར་བྱིན་གྱིས་རློབས། །ཡུལ་ཕྱོགས་ཀུན་ཏུ་ཆར་ཆུ་དུས་སུ་འབབ། །ལོ་ཕྱུགས་རྟག་ཏུ་ལེགས་པར་
བྱིན་གྱིས་རློབས། །མི་ནད་ཕྱུགས་ནད་དུས་འཁྲུག་རྒྱུན་ཆད་ནས། །རྒྱལ་ཁམས་བདེ་བས་འཚོ་བར་བྱིན་
གྱིས་རློབས། །སྟོབས་ལྡན་རྣམས་ཀྱི་རྒྱུད་ལ་བསམ་ངན་གྱིས། །འཇིག་རྟེན་འཕུང་སེམས་ཞི་བར་
བྱིན་གྱིས་རློབས།།ཅི་སྟེ་ལས་ངན་དབང་གིས་ཕུང་གཡོས་ཀྱང༌། །ནུས་མེད་རང་ཞིར་འགྱུར་བར་
བྱིན་གྱིས་རློབས།།བཀའ་སྲུང་རྣམས་ཀྱིས་གཞན་གྱིས་མ་བསྐུལ་ཡང༌། །གདུག་ཅན་དངོས་སུ་སྒྲོལ་
བར་བྱིན་གྱིས་རློབས། །སྐྱེ་བོ་འདི་ཀུན་ངོ་ཚ་ཁྲེལ་ཡོད་ཀྱི། །གཅིག་སེམས་གཅིག་གིས་འཛིན་
པར་བྱིན་གྱིས་རློབས། །ཕན་ཚུན་བྱམས་སེམས་གཡོ་མེད་རབ་བརྟན་པས། །ཀུན་གྱིས་བདེ་
ཐབས་སྒྲུབ་པར་བྱིན་གྱི་རློབས། །དེ་ལ་བརྟེན་ནས་ལྗོངས་འདིའི་འགྲོ་བ་རྣམས། །བདེ་སྐྱིད་དཔལ་ལ་
སྤྱོད་པར་བྱིན་གྱིས་རློབས། །ཀུན་ཀྱང་ཆོག་ཤེས་རྩོད་མེད་མངའ་རིས་ཀྱི། །བསྟན་དང་བསྟན་འཛིན་
མཆོད་པར་བྱིན་གྱིས་རློབས། །འབྱུང་པོ་རྣམས་ཀྱང་གདུག་རྩུབ་ཀུན་ཞི་ནས། འགྲོ་ལ་བརྩེ་
སེམས་སྐྱེ་བར་བྱིན་གྱིས་རློབས། །མདོར་ན་གཟུགས་ཅན་གཟུགས་མེད་འགྲོ་བ་ཀུན། །ཤེས་རྒྱུད་
ཆོས་དང་མཐུན་པར་བྱིན་གྱིས་རློབས། །དེ་ལ་བརྟེན་ནས་ཕྱི་མ་ལྷན་ཅིག་པར། །བདེ་བ་ཅན་དུ་སྐྱེ་བར་
བྱིན་གྱིས་རློབས། །ནམ་མཁར་བཞུགས་པའི་གུ་རུ་རིན་པོ་ཆེ། །འཁོར་བཅས་རང་ལ་ཐིམ་
པའི་བྱིན་བརླབས་ཀྱིས། །སློབ་དཔོན་ཆེན་པོའི་ལུང་རྟོགས་ཡོན་ཏན་དང་། །རང་ཉིད་ནུས་པ་མཉམ་པར་
བྱིན་གྱིས་རློབས། །བདག་གིས་འགྲོ་བའི་སྡུག་བསྔལ་མ་བཟོད་པས། །བདག་ཅག་བྱས་མེད་ཡུས་ཀྱི་
གདུང་ཤུགས་ཀྱིས། །བདག་ཉིད་ཆེན་པོ་ཁྱེད་ལ་གསོལ་བཏབ་པས། །བདག་གཞན་དོན་ཀུན་ཡིད་
བཞིན་འགྲུབ་གྱུར་ཅིག །ཅེས་སློབ་དཔོན་རིན་པོ་ཆེ་པདྨ་འབྱུང་གནས་ལ་ཐུགས་རྗེ་མྱུར་སྐུལ་གྱི་གསོལ་འདེབས་བསམ་པ་མྱུར་འགྲུབ་བོད་ཁམས་
ཀུན་ཏུ་བདེ་བའི་དཔལ་སྟེར་ཞེས་བྱ་བ་འདི་ཡང་། ས་སྐྱ་པ་ཤཱཀྱའི་དགེ་བསྙེན་པཎྜི་ཏ་སྔགས་འཆང་ངག་དབང་ཀུན་དགའ་བསོད་ནམས་ཀྱིས་ལྕགས་མོ་སྦྲུལ་
ལོ་དབུས་གཙང་གི་ལྗོངས་འདིར་དུས་ངན་གྱི་འཁྲུག་ལོང་སྣ་ཚོགས་བྱུང་དུས། སྐྱེ་འགྲོ་རྣམས་མྱུར་དུ་བདེ་བ་ལ་འགོད་པ་ཞིག་བྱུང་ན་སྙམ་པའི་ལྷག་བསམ་
རྣམ་པར་དག་པས་ཀུན་ནས་བསླངས་ཏེ། ཧོར་ཟླ་བཅུ་པའི་དཀར་ཕྱོགས་རྫོགས་པ་གཉིས་པའི་ཚེས་ལ་དགེ་སྡིངས་ཆོས་ཀྱི་ཕོ་བྲང་ཆེན་པོར་ལེགས་པར་སྦྱར་

བ་འདིས་ཀྱང་། བསམ་པ་ཐམས་ཅད་ཡིད་བཞིན་དུ་འགྲུབ་པའི་རྒྱུར་གྱུར་ཅིག །ཀ་ལྱཱ་ན་ཡརྦྷནྟུ།།

༄༅། །ཨོ་རྒྱན་རྣམ་ཐར་གསོལ་འདེབས་རིན་ཆེན་གཏེར་མཛོད་མ།
གཏེར་ཆེན་པདྨ་གླིང་པ།
ཡང་བྱི་ལོ་འབྲུག་ཟླ་ལ། ཤར་ཀུ་རེ་ལུང་གི་ངག་ཕྱི་རུ་བུ་སློབ་རྣམས་ཀྱིས་ཞུས་པའི་དོན་དུ། ཨོ་རྒྱན་རྣམ་
ཐར་གསོལ་འདེབས་རིན་ཆེན་གཏེར་མཛོད་མ་འདི་གསུངས་སོ། །
སྙིགས་མའི་གཏེར་སྟོན་པདྨ་གླིང་པ་བདག །མཁས་ཤིང་བཙུན་པའི་རིགས་སུ་མ་གྱུར་ཡང་། །མ་
དག་སེམས་ཅན་རིག་འཛིན་ཐོབ་བྱའི་ཕྱིར། །ཨོ་རྒྱན་ཆེན་པོ་པདྨ་འབྱུང་གནས་ཀྱི། །རྣམ་ཐར་དྲི་མེད་རིན་
ཆེན་གཏེར་མཛོད་འདི། །ཡིད་ཀྱི་དབང་པོས་བསྐུལ་ནས་བྲིས་པ་ལགས། །ཨེ་མ་ཧོ་བསྟན་པ་འདི་ལ་ངོ་
མཚར་རྨད་བྱུང་བ། །འགྲོ་བའི་སྐྱབས་མགོན་པདྨ་འབྱུང་གནས་ནི། །དུས་གསུམ་རྒྱལ་བའི་དགོངས་སྤྱོད་
རབ་བསྐུལ་ནས། །བསྟན་པའི་རྒྱལ་ཚབ་འཛམ་གླིང་རྒྱན་དུ་ཤར། །བསྟན་པའི་མངའ་བདག་ཨོ་རྒྱན་རིན་
པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །འཆུགས་མེད་སྤྲེལ་ལོ་སྟོན་ཟླ་ར་བ་ཡི། །ཡར་
ངོའི་ཚེས་བཅུ་ཐོ་རངས་ཉི་ཤར་དུས། །མཐའ་ཡས་ཐུགས་ནས་འོད་ཟེར་ཧྲཱིཿདམར་འཕྲོས། །ཨོ་རྒྱན་ནུབ་
བྱང་ཀོ་ཤའི་མཚོ་གླིང་ཕོག །རང་བྱུང་ལྷུན་གྲུབ་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་
གྱིས་གཟིགས། །དྲི་མེད་རྣམ་དག་པདྨའི་སྡོང་པོ་ལ། །ཡབ་མེད་ཡུམ་མེད་རང་བྱུང་སྤྲུལ་པའི་སྐུ། །སྐྱེ་འཆི་མི་
མངའ་རྡོ་རྗེའི་སྐུ་རུ་འཁྲུངས། །མཚན་དཔེ་ཡོངས་རྫོགས་འགྲོ་བའི་དཔལ་དུ་ཤར། །འཆི་མེད་རིག་འཛིན་
ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །མཚན་དཔེ་ཡོངས་སྤྲས་རྒྱལ་
བའི་སྐུ་མཆོག་དེ། །གཟི་བརྗིད་མདངས་ལྡན་ལྟ་བས་མི་ངོམས་པ། །མཛེས་པའི་སྐུ་ལ་གཞོན་ནུའི་ངང་
ཚུལ་ཅན། །ཞབས་གཉིས་སྐྱིལ་ཀྲུང་ཏིང་འཛིན་མི་གཡོ་བཞུགས། །ཡོན་ཏན་ཀུན་རྫོགས་ཨོ་རྒྱན་རིན་པོ་
ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །ལྷ་རྣམས་ཀུན་ཀྱིས་མེ་ཏོག་ཆར་ཕབ་ཅིང་། །ལྷ་

ཀླུ་སྡེ་བརྒྱད་ཕྱག་དང་སྐོར་བ་བྱས། །བརྟན་མས་མཚན་བཟང་མཚོ་སྐྱེས་རྡོ་རྗེར་གསོལ། །འཇའ་འོད་
གུར་ཕུབ་མཁའ་འགྲོ་དཔའ་བོས་བསྐོར། །ཡ་མཚན་མཆོག་བརྙེས་ཨོ་རྒྱན་རིན་པོ་ཆེ། །གསོལ་བ་
འདེབས་སོ་ཐུགས་རྗེ་སྤྱན་གྱིས་གཟིགས། །ཨོ་རྒྱན་ཡུལ་དུ་གདན་དྲངས་བཞུགས་གསོལ་ནས། །
ཨིནྡྲ་བྷ་ཏིའི་སྲས་ཀྱི་སྐལ་བ་མཛད། །རྒྱལ་སྲིད་བཟུང་ནས་དགུང་ལོ་རྩ་ལྔར་བཞུགས། །མངའ་རིས་ཐམས་
ཅད་ཐར་པའི་ལམ་ལ་བཀོད། །འཇིག་རྟེན་དབང་བསྒྱུར་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་
རྗེ་སྤྱན་གྱིས་གཟིགས། །འོག་མིན་གནས་ནས་རྡོར་སེམས་ལུང་བསྟན་ནས། །འཁོར་བར་སྐྱོ་ནས་རྒྱལ་སྲིད་
སྤངས་ཚུལ་བསྟན། །བསིལ་བ་ཚལ་བྱོན་བམ་རོའི་སྒྲུབ་པ་མཛད། །ཐུན་མོང་མཆོག་གི་
དངོས་གྲུབ་རྣམ་གཉིས་ཐོབ། །རྒྱལ་སྲིད་སྤངས་མཛད་ཨོ་རྒྱན་རིན་པོ་ཆེ། །གསོལ་བ་འདེབས་
སོ་ཐུགས་རྗེ་སྤྱན་གྱིས་གཟིགས། །ཟ་ཧོར་ཡུལ་བྱོན་པྲ་བྷ་ཧསྟིར་མཇལ། །ཨ་སུ་ར་བར་བཀའ་
ཡི་བསྡུ་བ་མཛད། །འདུལ་ཁྲིམས་རྣམ་དག་ཤཱཀྱའི་དགེ་སློང་བཟུང༌། །སྡེ་སྣོད་རྣམ་གསུམ་
ཐུགས་ཀྱི་ཀློང་ནས་གསལ། །ཉན་ཐོས་ཚུལ་འཛིན་ཨོ་རྒྱན་རིན་པོ་ཆེ། །གསོལ་བ་འདེབས་
སོ་ཐུགས་རྗེ་སྤྱན་གྱིས་གཟིགས། །རྒྱལ་པོ་ཛཿདང་དགའ་རབ་ཤྲཱི་སེང༌། །པཎ་ཆེན་རྣམས་དང་
གོ་མ་དྷེ་བ་ལ། །གསང་སྔགས་ཐེག་པའི་བྱེ་བྲག་མ་ལུས་ཀྱི། །དབང་གི་ཆུ་བོ་བཞི་ནི་རབ་ཏུ་ཐོབ། །
དབང་བཞི་འདུས་མཛད་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །བྱང་
ཆུབ་ལྗོན་ཤིང་མཁའ་འགྲོའི་ཕོ་བྲང་དུ། །ཡེ་ཤེས་མཁའ་འགྲོ་དགེ་སློང་ཀུན་དགའ་མོས། །ཞལ་དུ་མིད་ནས་
གསང་བའི་པདྨོར་བཏོན། །ཕྱི་ནང་གསང་བའི་དབང་རྣམས་ཡོངས་རྫོགས་ཐོབ། །སྨིན་གྲོལ་མཐར་ཕྱིན་ཨོ་
རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །མཁས་པ་རིག་འཛིན་
བརྒྱད་ཀྱི་སྤྱན་སྔ་རུ། །བཀའ་བརྒྱུད་རྒྱུད་ཀྱི་དགོངས་པ་མ་ལུས་ཞུས། །དུར་ཁྲོད་བརྒྱད་དུ་སྒྲུབ་
པ་མཛད་པ་ཡིས། །ཡང་ཕུར་ལ་སོགས་ལྷ་ཞལ་མ་ལུས་གཟིགས། །བསྙེན་སྒྲུབ་མཐར་
ཕྱིན་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །དགའ་རབ་
རྡོ་རྗེ་ཤྲཱི་སེདྷ་ལ། །གསང་སྔགས་རྒྱུད་ཀྱི་ཐེག་པ་མ་ལུས་ཞུས། །གནས་ལུགས་དོན་གྱི་ལྟ་བ་ཀློང་དུ་

གྱུར། །སྣང་སྲིད་ཐམས་ཅད་ཆོས་སྐུའི་རང་བཞིན་རྟོགས། །བླ་མེད་དོན་ལྡན་ཨོ་རྒྱན་རིན་པོ་ཆེ། །
གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །རྡོ་རྗེ་གདན་དུ་བསྟན་པའི་སོ་ནམ་མཛད། །རྭ་ག་
རཀྟ་འཆི་མེད་འཛིན་ཐོབ། །ཝཱ་ར་ཎཱ་སཱིར་ཆོས་ཀྱི་འཁོར་ལོ་བསྐོར། །རྒྱ་གར་ཕྱོགས་རྣམས་དཀར་པོའི་ཆོས་
ལ་བཀོད། །གདུལ་བྱ་ཐོགས་མེད་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །
ཟ་ཧོར་རྒྱལ་པོས་མེ་ལ་བསྲེགས་པའི་ཚེ། །མཚོ་ཆེན་རྒྱ་མཚོ་འཁྱིལ་བའི་དབུས་ཉིད་དུ། །པདྨའི་སྟེང་ན་སྐུ་ནི་
བསིལ་བསིལ་འདྲ། །ཆོས་སྐུ་མི་འགྱུར་གཟི་བརྗིད་མདངས་ལྡན་བཞུགས། །བརྟུལ་ཞུགས་རྨད་བྱུང་ཨོ་
རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །གཡའ་རི་གོང་གི་ཨོ་རྒྱན་བྲག་ཕུག་
ཏུ། །མནྡ་ར་བས་གསང་ཡུམ་མཛད་པའི་ཚེ། །ཐུགས་རྗེ་ཆེན་པོས་འགྲོ་འདུལ་ཆོས་རྣམས་བསྟན། །
རྗེ་འབངས་རྩ་ལྔ་ཐར་པའི་ལམ་ལ་དྲངས། །སྟོང་ཉིད་མཐར་ཕྱིན་ཨོ་རྒྱན་རིན་པོ་ཆེ། །གསོལ་བ་འདེབས་སོ་
ཐུགས་རྗེ་སྤྱན་གྱིས་གཟིགས། །རྒྱ་དང་བལ་པོ་གཉིས་ཀྱི་སོ་མཚམས་སུ། །ཨ་སུ་ར་བའི་བྲག་ཕུག་སྒྲུབ་
གནས་དེར། །དམ་ཅན་མཁའ་འགྲོ་མ་ལུས་དམ་ལ་བཏགས། །ཡི་དམ་རྟ་ཕག་ཞལ་གཟིགས་དངོས་གྲུབ་
བརྙེས། །བསྐྱེད་རྫོགས་མཐར་ཕྱིན་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །
བལ་པོའི་ཡུལ་བྱོན་ཨེ་ཡི་གཙུག་ལག་བཞུགས། །ཤཱཀྱ་དྷེ་བ་ཀ་ལ་སིདྡྷི་ཡིས། །བླ་མར་བསྟེན་ནས་གསང་
བའི་སྒྲུབ་སྡེ་མཛད། །བལ་པོའི་སེམས་ཅན་ཐམས་ཅད་ཐར་ལམ་དྲངས། །སྐྱེ་མེད་ལམ་སྟོན་ཨོ་རྒྱན་རིན་པོ་
ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །ཆོས་རྒྱལ་ཆེན་པོས་བོད་དུ་གདན་དྲངས་
དུས། །དཔལ་མོ་ཐང་སོགས་བྱོན་པའི་ལམ་རྣམས་སུ། །བསྟན་མ་ལ་སོགས་བོད་ཀྱི་ལྷ་འདྲེ་རྣམས། །དམ་
ལ་བཏགས་ནས་བོད་ཡུལ་དབུས་སུ་བྱོན། །མ་རུངས་བདུད་ཐུལ་ཨོ་རྒྱན་རིན་པོ་ཆེ། །གསོལ་བ་འདེབས་
སོ་ཐུགས་རྗེ་སྤྱན་གྱིས་གཟིགས། །བོད་ཡུལ་མཐའ་འཁོབ་ཆོས་ལ་བཀོད་པའི་ཕྱིར། །སྣང་སྲིད་དྲེགས་པའི་
ཚོགས་རྣམས་མ་ལུས་བཏུལ། །རང་རང་སོ་སོའི་སྲོག་གི་སྙིང་པོ་ཕུལ། །ཁས་བླངས་དམ་བཅས་བསྟན་
པ་བསྲུང་བར་བྱས། །སྣང་སྲིད་དབང་སྡུད་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་
སྤྱན་གྱིས་གཟིགས། །གནམ་ལོ་སྟག་ལོ་དཔྱིད་ཟླ་ར་བའི་ཉ། །པདྨ་འབྱུང་གནས་ས་བཏུལ་བྱིན་བརླབས་
19

ནས། །དབུ་རྩེ་རིགས་གསུམ་གཙོ་བྱས་གཙུག་ལག་ཁང་། །བརྒྱ་དང་རྩ་བརྒྱད་བསྟན་པའི་བཙས་སུ་
བཞེངས། །བསྟན་འཛིན་རྒྱལ་པོ་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །
རབ་ཏུ་གནས་དུས་ཡ་མཚན་རྟགས་བཟང་བྱུང་། །ལྷ་རྣམས་གསུང་འབྱོན་མེ་ཏོག་ཆར་ཡང་བབ། །གཙུག་
ལག་ཁང་རྣམས་འོད་ཟེར་དྲ་བས་གཡོགས། །ཆོས་རྒྱལ་རྗེ་འབངས་རྣམས་ཀྱི་བསམ་པ་གྲུབ། །བཀའ་དྲིན་
འཁོར་མེད་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །མངའ་བདག་
རྒྱལ་པོས་མོས་བློས་བསྐུལ་བའི་དོན། །དུས་གསུམ་རྒྱལ་བ་པདྨ་འབྱུང་གནས་ཀྱིས། །ཀུན་བཟང་
དགོངས་པ་རྒྱུད་ཀྱི་མཐར་ཐུག་རྣམས། ང་ཟབ་གདམས་པ་མ་ལུས་ཐམས་ཅད་གསུངས། །ཆོས་
སྐུ་འགྱུར་མེད་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །ཡང་རྫོགས་
མཆིམས་ཕུ་མཁར་ཆུ་ཤེལ་གྱི་བྲག །སེང་གེ་རྫོང་གསུམ་གངས་ཀྱི་ར་བ་དང༌། །ནེའུ་སིང་བསམ་
ཡས་བྲག་དམར་གཡའ་མ་ལུང་། །སྒྲུབ་ཆེན་བརྒྱད་ལ་བཀའ་གཏད་རེ་རེ་བྱས། །སློབ་དཔོན་ཆེན་པོ་ཨོ་
རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །ཡེ་ཤེས་མཚོ་རྒྱལ་
བཀའ་ཡི་བསྡུ་བ་མཛད། །གསང་སྔགས་རྒྱུད་སྡེའི་ཁྲིད་ཁ་མང་དུ་བརྩམས། །མ་འོངས་དོན་དུ་
ཟབ་གཏེར་མང་དུ་སྦས། །ལས་ལྡན་བུ་ལ་སྨོན་ལམ་རིམ་བཞིན་བཏབ། །མ་འོངས་དོན་མཛད་
ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །རི་བྲག་ཀླུང་རྣམས་
ཨོ་རྒྱན་ཟབ་གཏེར་སྦས། །དབེན་གནས་ཀུན་ལ་སྒྲུབ་གནས་བྱིན་གྱིས་བརླབས། །གསང་སྔགས་ཐེག་
པ་ཆེན་པོའི་རྒྱལ་མཚན་བཙུགས། །བོད་ཡུལ་མཐའ་འཁོབ་དཀར་པོའི་ཆོས་ལ་བཀོད། །
བསྟན་པའི་མངའ་བདག་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །དཀར
ཕྱོགས་དགའ་བའི་རྗེ་འབངས་ལོ་ཙཱ་རྣམས། །རྒྱལ་བའི་དབང་པོ་པདྨ་འབྱུང་གནས་ཀྱིས། །སྙིགས་དུས་
རྗེས་འཇུག་བུ་རུ་སྨོན་ལམ་བཏབ། །ལས་འཕྲོ་སད་པས་ཟབ་གཏེར་ཀུན་དང་མཇལ། །དུས་གསུམ་མཁྱེན་
མཛད་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །ཁྱེད་ཀྱི་སྨོན་ལམ་
ཐུགས་རྗེའི་སྟོབས་མངའ་བས། །མ་ངེས་དོན་མཛད་སྤྲུལ་སྐུ་གཏེར་སྟོན་རྣམས། །རིམ་གྱིས་བྱོན་

ནས་སེམས་ཅན་སྨིན་གྲོལ་བཀོད། །བླ་མེད་ཆོས་དབང་འགྲོ་བའི་དཔལ་དུ་ཤར། །སྙིགས་མའི་
སྐྱབས་མགོན་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །བརྒྱ་དང་
བཅུ་གཅིག་བོད་ཡུལ་འགྲོ་དོན་མཛད། །ལྷོ་ནུབ་རྔ་ཡབ་ཟངས་མདོག་དཔལ་རིའི་རྩེར། །གདོང་དམར་
སྲིན་པོའི་ཁ་གནོན་མཛད་པའི་ཚེ། །འཇའ་ཚོན་ལམ་ནས་བར་སྣང་མཁའ་ལ་གཤེགས། །རང་བྱུང་
སྤྲུལ་སྐུ་ཨོ་རྒྱན་རིན་པོ་ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །པདྨ་འོད་ཀྱི་
གཞལ་ཡས་མཛེས་པའི་དབུས། །བླ་མ་རྡོ་རྗེ་འཆང་ཆེན་སྐུ་རུ་བཞུགས། །རིག་འཛིན་དཔའ་བོ་མཁའ་
འགྲོའི་ཚོགས་བསྐོར་ཞིང་། །སྲིན་པོ་རྣམས་ལ་དམ་ཆོས་རྒྱུན་དུ་གསུངས། །རྡོ་རྗེ་ཐོད་ཕྲེང་ཨོ་རྒྱན་རིན་པོ་
ཆེ། །གསོལ་བ་འདེབས་སོ་ཐུགས་རྗེ་སྤྱན་གྱིས་གཟིགས། །སྐུ་གསུང་ཐུགས་ཀྱི་སྤྲུལ་པ་དཔག་མེད་
ཀྱིས། །དུས་ཀྱི་རྒྱལ་པོ་ཚེས་བཅུ་ཐམས་ཅད་ལ། །མོས་བྱེད་བུ་རྣམས་བྱིན་གྱིས་བརླབ་པའི་ཕྱིར། །
གསོལ་བ་གང་བཏབ་རྣམས་ཀྱི་སྤྱི་གཙུག་བྱོན། །དབང་སྐུར་བྱིན་འབེབས་ཨོ་རྒྱན་རིན་པོ་ཆེ། །གསོལ་བ་
འདེབས་སོ་ཐུགས་རྗེ་སྤྱན་གྱིས་གཟིགས། །ཁྱེད་ཀྱི་རྗེས་འཇུག་སྐལ་ལྡན་བུ་རྣམས་ཀྱིས། །སྐུ་གསུང་
ཐུགས་ཀྱི་རྣམ་ཐར་གསོལ་འདེབས་དུས། །བརྩེ་བ་ཆེན་པོས་ཐུགས་རྗེས་བཟུང་ནས་ཀྱང་། །ལུས་ངག་ཡིད་
ཀྱི་སྡིག་སྒྲིབ་སྦྱང་དུ་གསོལ། །ཚེ་འདིར་འགལ་རྐྱེན་གནོད་པའི་བགེགས་རྣམས་ནི། །རབ་ཏུ་ཞི་ཞིང་བར་
གཅོད་མེད་པ་དང༌། །སྐུ་ཚེ་མཐར་ཕྱིན་ཆོས་ཉིད་དོན་རྟོགས་ནས། །ནམ་ཞིག་སྒྱུ་མའི་འཁྲུལ་
འཁོར་ཞིག་པའི་ཚེ། །གནད་གཅོད་མེད་ཅིང་རོལ་མོའི་སྒྲ་དང་བཅས། །དཔའ་བོ་མཁའ་འགྲོའི་
ཚོགས་ཀྱིས་མདུན་བསུས་ནས། །རིག་འཛིན་པདྨའི་དྲུང་དུ་འཁྲིད་པར་ཤོག །ཨོ་རྒྱན་པདྨའི་དྲུང་དུ་
གནས་ནས་ཀྱང་། །བདག་དོན་ཆོས་སྐུ་རྣམ་དག་ཐོབ་པ་དང་། །གཞན་དོན་སྤྲུལ་པས་འགྲོ་རྣམས་འདྲེན་
པ་དང༌། །ཆོས་ཀྱི་དབྱིངས་ལ་རྟག་ཏུ་གནས་གྱུར་ཅིག །གུ་རུ་པདྨའི་ཐུགས་རྗེའི་འོད་ཟེར་གྱིས། །
ཁམས་གསུམ་སེམས་ཅན་རིག་འཛིན་ཐོབ་པར་ཤོག །ཅེས་གསུངས་སོ། །

༄༅། །དེ་ནས་སྤྲེལ་ཟླའི་ཚེས་བཅུའི་དུས་ཉིད་དུ། །གུ་རུ་རྗེས་དྲན་གསོལ་འདེབས་
འདི་གསུངས་སོ། །
གཏེར་ཆེན་རཏྣ་གླིང་པ།
ན་མོ་གུ་རུ་སིདྡྷི་ཕ་ལ་ཧཱྃ༔ ཆོས་སྐུ་སྐྱེ་མེད་སྤྲོས་དང་བྲལ་བ་ལ། །ཐུགས་རྗེ་མ་འགགས་སྣང་བ་མཐའ་
ཡས་ཀྱིས། །ཐབས་ཀྱིས་འགྲོ་འདུལ་པདྨར་སྤྲུལ་ལ་འདུད། །དྷ་ན་ཀོ་ཤའི་པད་སྡོང་མཛེས་ལས་
འཁྲུངས། །ཨོ་རྒྱན་ཡུལ་དུ་རྒྱལ་སྲིད་ཐང་ཙམ་བཟུང༌། །ཆགས་མེད་དོར་ནས་དུར་ཁྲོད་བརྟུལ་ཞུགས་
མཛད། །དངོས་གྲུབ་རྣམ་གཉིས་བརྙེས་ལ་རབ་ཏུ་འདུད། །མ་ཆགས་ཐོགས་མེད་འཕྲིན་ལས་སྐུ་ལྔའི་
བདག །ཐབས་ཀྱིས་འགྲོ་འདུལ་གསང་བའི་མཚན་བརྒྱད་ཚུལ། །རྣམ་སྤྲུལ་དཔག་མེད་གསང་མཚན་
བརྒྱ་དང་བརྒྱད། །གང་འདུལ་དེར་སྟོན་དཔལ་ཆེན་ཁྱེད་ལ་འདུད། །རྡོ་རྗེ་གདན་དང་ཟ་ཧོར་ཨོ་རྒྱན་
ཡུལ། །ཕྱོགས་མཚམས་བརྒྱད་དང་དུར་ཁྲོད་རྒྱ་གར་ཡུལ། །གངས་ཅན་ཡུལ་སོགས་འཛམ་གླིང་བྱེ་
ཕྲག་བརྒྱར། །མཛད་པ་འགྲོ་དོན་མཐར་ཕྱིན་ཁྱོད་ལ་འདུད། །ཆོས་སྐུ་སྐྱེ་མེད་གནས་དང་བྲལ་བ་
ལ། །ལོངས་སྐུའི་རྣམ་སྤྲུལ་ཞིང་ཁམས་གསུམ་ན་མངའ། །ཐུགས་རྗེའི་སྤྲུལ་སྐུ་འཇིག་རྟེན་བྱོན་ལ་
འདུད། །སྟོན་པའི་ཞལ་སྐྱིན་གདུལ་བྱ་བོད་ལ་མངའ། །སྡེ་བརྒྱད་ཚར་བཅད་སངས་རྒྱས་བསྟན་པ་
བཙུགས། །བསྟན་པ་མཐའ་རྒྱས་གསང་སྔགས་བཀའ་གཏེར་གྱིས། །མི་ནུབ་བསྟན་པའི་སྲོག་ཤིང་
འཛུགས་ལ་འདུད། །སྐུ་གསུང་ཐུགས་སྤྲུལ་ཟབ་ཆོས་བསྟན་པ་རེས།།ཐོག་མཐའ་བར་གྱི་འགྲོ་དོན་
ཐུགས་དགོངས་རྫོགས། །ཡུལ་ནོར་ཆུ་དང་རྟེན་ཆོས་གང་འདུལ་གྱིས། །འགྲོ་དོན་དཔག་མེད་དགོངས་
ལ་ཕྱག་འཚལ་འདུད། །ལས་ཀྱིས་སྲིན་པོ་ཕོ་མོ་མ་བཏུལ་ན། །འཛམ་གླིང་སྲིན་གྱིས་ཕུང་བ་ཐུགས་
དགོངས་ནས། །ཚེས་བཅུ་བྱུང་རེས་འབྱོན་པར་ཞལ་བཞེས་ནས། །རྔ་ཡབ་དཔལ་རིར་གཤེགས་ལ་

གུས་ཕྱག་འཚལ། །མ་འོངས་ང་ལ་གསོལ་བ་འདེབས་པའི་བུ། །ཨོ་རྒྱན་ང་ཡིས་སྒོ་ཉལ་ངེས་པར་
ཡོད། །ཉམས་དང་མངོན་སུམ་རྨི་ལམ་མཇལ་ལོ་གསུངས། །དོན་ལ་གཤེགས་བཞུད་མེད་ལ་གུས་པར་
འདུད། །མ་དག་སྐྱེ་བོ་ལོག་ལྟའི་འགྲོ་བ་ལ། །བོད་དུ་བསྡད་ཀྱང་ཕན་པར་མི་འགྱུར་བས། །ང་ཡི་སྤྲུལ་
པ་གྲངས་མེད་འབྱུང་ངོ་གསུངས། །མ་འོངས་ལུང་བསྟན་དུས་གསུམ་མཁྱེན་ལ་འདུད། །མ་དག་སྣང་
ངོར་ང་ཉིད་རྔ་ཡབ་འགྲོ། །དོན་ལ་ང་ནི་གཤེགས་དང་བཞུད་པ་མེད། །མོས་པའི་བུ་དང་ང་ལ་
འབྲལ་མེད་གསུངས། །ཐུགས་རྗེའི་མངའ་བདག་ཁྱོད་ལ་གུས་པར་འདུད། །བདེ་བ་ཅན་ན་མགོན་པོ་
ཚེ་དཔག་མེད། །པོ་ཏ་ལ་ན་བྱམས་མགོན་སྤྱན་རས་གཟིགས། །རྔ་ཡབ་གླིང་ན་ཨོ་རྒྱན་པདྨ་འབྱུང་། །
གང་ལྟར་སྤྲུལ་ཡང་ཐོད་ཕྲེང་རྩལ་ལ་འདུད། །དུས་གསུམ་སངས་རྒྱས་ཀུན་ཀྱི་སྤྲུལ་པ་སྟེ། །མ་ཆགས་
ཐོགས་མེད་འཕྲིན་ལས་བཞི་ཡི་བདག །སྐུ་གསུང་ཐུགས་སྤྲུལ་བྱེ་བ་བསམ་ཡས་ཀྱིས། །འགྲོ་བ་འདྲེན་
པར་མཛད་ལ་ཕྱག་འཚལ་ལོ། །བདག་སོགས་སྐལ་དམན་སྙིགས་མའི་འགྲོ་བ་རྣམས། །བློ་སྙིང་བྲང་
གསུམ་འགྲོ་མགོན་ཁྱོད་ལ་གཏོད། །ཚེ་འདིར་རིག་པ་འཛིན་པའི་ས་ནོན་ནས། །ཕྱི་མ་ཁྱོད་ཀྱི་
ཐུགས་སྲས་བྱེད་པར་ཤོག །མོས་པའི་བློ་ལ་གདུང་བའི་སེམས་ཀྱིས་བསྐུལ། །འགྲོ་བའི་མགོན་ལ་སྐུ་
དྲིན་གསོལ་བའི་ཕྱིར། །གསོལ་འདེབས་རིན་ཆེན་དགོས་འདོད་ཀུན་འབྱུང་འདི། །དུས་མཐའི་གཏེར་
སྟོན་རཏྣའི་མིང་ཅན་གྱིས། །རང་མོས་གཞན་ཕན་བློ་ཡིས་འདི་དག་བཀོད། །ཁེ་འདོད་གྲགས་པ་རང་
འདོད་བློ་མེད་པས། །ཉེས་པ་མཆིས་ན་མཁའ་འགྲོས་བཟོད་མཛོད་ཅིག །ཟླ་བའི་སྙིང་པོ་མུན་
པའི་གཞི་དང་བྲལ། །འདི་ལ་ཀུན་ཀྱིས་བསྟོད་བསྔགས་མཛད་པར་ཞུ། །དགེ་འདི་མར་གྱུར་སེམས་
ཅན་དོན་དུ་བསྔོ། །བདེ་ལེགས་ཀུན་འབྱུང་རྣམ་མཁྱེན་བཀྲ་ཤིས་ཤོག །ཅེས་གསུངས་སོ། །

༄༅། །གུ་རུའི་ཡོན་ཏན་རྗེས་དྲན་བཞུགས།
འབྲི་གུང་རིན་ཆེན་ཕུན་ཚོགས།
ཧཱུྃ་ཧཱུཾ་ཧཱུཾ། རྗེ་བཙུན་ཆེན་པོ་པདྨ་ཐོད་ཕྲེང་རྩལ། །འགྲོ་བ་ཡོངས་ཀྱི་སྐྱབས་གནས་རིན་པོ་ཆེ། །ཁྱད་པར་
ཐུགས་རྗེས་བོད་ཀྱི་སེམས་ཅན་གཟིགས། །ལས་ངན་སྤྱད་པའི་རྣམ་སྨིན་གྱིས་མནར་བའི། །བདག་སོགས་
རྗེས་འཇུག་རྗེས་འབྲངས་སློབ་བུ་རྣམས། །ཐུགས་རྗེས་འདོར་རམ་མ་ཧཱ་གུ་རུ་རྗེ། །ཐུགས་རྗེས་ཡལ་ཡོལ་
བཏང་སྙོམས་མངའ་བ་ན། །ཡེ་སངས་རྒྱས་པའི་དགོས་པ་ཅི་ཞིག་མཆིས། །བདག་ཅག་དུས་འདིར་
གདུང་བའི་མཆི་མ་འཁྲིགས། །གསོལ་འདེབས་ང་རོས་འབོད་པ་ཅང་གསན་ནམ། །ཡིད་ནི་རྩེ་གཅིག་
ཁྱེད་ཀྱི་ཡོན་ཏན་དྲན། །ཕ་ཡི་ཐུགས་རྗེས་གཟིགས་ཤིག་རིན་པོ་ཆེ། །བུ་ལ་བྱིན་གྱིས་རློབས་
ཤིག་སྤྲུལ་པའི་སྐུ། །ལུས་ལ་བདེ་བ་སྤོར་ཅིག་མཁའ་འགྲོའི་ཚོགས། །ངག་ལ་ནུས་པ་སྐྱེད་ཅིག་ཡི་
དམ་ལྷ། །སེམས་ལ་རྟོགས་པ་སྤོར་ཅིག་གུ་རུ་རྗེ། །འདིར་ཚོགས་མོས་པའི་བུ་ལ་བྱིན་ཆེན་ཕོབ། །
ལུས་ལ་འགྱུར་མེད་སྐུ་ཡི་བྱིན་ཕོབ་ཅིག །ངག་ལ་ཚངས་དབྱངས་གསུང་གི་བྱིན་ཕོབ་ཅིག །སེམས་ལ་
འཁྲུལ་མེད་ཐུགས་ཀྱི་བྱིན་ཕོབ་ཅིག །ཡོན་ཏན་འགྲན་ཟླ་བྲལ་བའི་བྱིན་ཕོབ་ཅིག །ཕྲིན་ལས་འགྲོ་འདུལ་
རྣམ་བཞིའི་བྱིན་ཕོབ་ཅིག །མཆོག་དང་ཐུན་མོང་དངོས་གྲུབ་བྱིན་ཕོབ་ཅིག །ༀ་ཨཱཿ་ཧཱུྃ༔ བཛྲ་གུ་རུ་པདྨ་ཐོད་
ཕྲེང་རྩལ་བཛྲ་ས་མ་ཡཱ་ཛ་ཀཱ་ཡ་ཝཱཀ་ཙིཏྟ་སིདྡྷི་ཕ་ལ་ཧཱུྃ་ཨཱཿ གུ་རུའི་ཡོན་ཏན་རྗེས་དྲན་འདི། འབྲི་གུང་རིན་ཆེན་ཕུན་
ཚོགས་ཀྱི་གཏེར་མའོ། །

༄༅། །མ་ཧཱ་གུ་རུའི་གསོལ་འདེབས།
དཔལ་མཉམ་མེད་འཇའ་ལུས་རྡོ་རྗེ།
ཨེ་མ་ཧོ། རྗེ་གངས་ཅན་གྱི་བླ་མ་གུ་རུ་པད་འབྱུང་། །ལྷ་རྩ་གསུམ་རྒྱལ་བ་ཞི་ཁྲོ་རབ་འབྱམས། །སྐྱབས་
བསླུ་མེད་ཀྱི་མགོན་པོ་མཆོག་གསུམ། །སྙིང་རུས་པའི་གཏིང་ནས་གསོལ་བ་འདེབས་སོ། །ལུས་ཕུང་ཁམས་
དག་པ་སྒྱུ་མའི་ལྷ་སྐུ། །ངག་རླུང་ཁམས་དག་པ་སྔགས་ཀྱི་རང་བཞིན། །སེམས་དྲན་རིག་རྟོག་པ་ཆོས་སྐུའི་
དཀྱིལ་འཁོར། །དཔལ་མཉམ་མེད་འཇའ་ལུས་རྡོ་རྗེ་མཁྱེན་ནོ། །སྔོན་ལས་ཉོན་དབང་གིས་
སྲིད་པའི་བཙོན་རར། །ལས་བདེ་སྡུག་སྣ་ཚོགས་ཆུ་ཡི་གཉེར་མ། །གནས་གར་འགྲོ་འདིར་
འགྲོ་རང་དབང་མེད་དུས། །སྐྱབས་ཁྱེད་རྣམས་མ་གཏོགས་གཞན་ན་མེད་པས། །ཡིད་ཁྱེད་ཤེས་དད་
པས་སྙིང་ནས་གཏད་ན། །བདག་ལས་ངན་འཁྲུལ་པའི་དབང་དུ་མ་གཏོང༌། །མགོན་ཁྱེད་ཀྱི་ཐུགས་
རྗེས་ནམ་ཡང་མ་དོར། །སྡུག་འདི་ལས་ཐར་བར་མཛོད་ཅིག་ཀྱེ་ཀྱེ། །ཚེ་འདི་དང་ཕྱི་མ་བར་དོས་གཟིར་
བའི། །ལམ་རྒྱུད་ལྔའི་འཕྲང་རིང་གཡང་ས་འགྲིམས་ཚེ། །སྐྱབས་སྐྱོབ་པའི་བློ་གཏད་གཞན་ན་མེད་
པས། །གནས་འཁོར་བའི་ངན་འགྲོའི་འཇིགས་ལས་སྒྲོལ་ཅིག །གནས་དག་པའི་ཞིང་མཆོག་
བདེ་བ་ཅན་དང༌། །མགོན་ཨོ་རྒྱན་པདྨ་དང་སྣང་མཐའ་དབྱེར་མེད། །དཔལ་དྲིན་ཆེན་རྩ་བའི་བླ་
མའི་ཐུགས་ཀློང༌། །བདག་རང་རིག་ཆོས་ཀྱི་དབྱིངས་སུ་འཕོ་ཤོག །དཔལ་མཉམ་མེད་འཇའ་ལུས་རྡོ་རྗེས་བྲིས་
པའོ། །མངྒ་ལཾ། གདུང་འབོད་འདི་རིག་གསར་དུས་ཟིང་གི་སྐབས་སུ་ཁོང་གིས་ཁྲིམས་ཁང་ནས་བྲིས་པར་གྲགས།

༄༅། །དུས་བབས་གསོལ་འདེབས་ཐུགས་དམ་གནད་སྐལ་རྣལ་འབྱོར་
གདུང་བའི་འོ་དོད་ཅེས་བྱ་བ་བཞུགས་སོ། །
འཇིགས་བྲལ་ཡེ་ཤེས་རྡོ་རྗེ།
བསླུ་མེད་གཏན་གྱི་སྐྱབས་གཅིག་འཁོར་ལོའི་མགོན། །སངས་རྒྱས་ཀུན་དངོས་ཨོ་རྒྱན་རྡོ་རྗེ་འཆང༌།
ཉམ་ཐག་བདག་ལ་རེ་ས་ཁྱེད་ལས་མེད། །ཐུགས་རྗེ་གློག་ལྟར་མྱུར་བས་དུས་འདིར་དགོངས། །ད་ནི་དུས་
ངན་སྙིགས་མའི་མཐའ་ལ་ཐུག །སྨོན་ལོག་དམ་སྲི་སྤུན་དགུ་ཁ་དར་ནས། །མི་རྣམས་ཕལ་ཆེར་ཤེས་རྒྱུད་
འགོང་པོས་བརླམས། །བོད་འབངས་ཐུགས་རྗེས་ནམ་ཡང་མི་འདོར་བའི། །བརྩེ་བས་སྐུ་དྲིན་ཅན་དེ་ཁྱེད་
ལགས་ཀྱང་། །ཁྲེལ་མེད་པོ་རྣམས་ལས་ངན་ཁ་མ་གང༌། །གུ་རུ་ཉིད་དང་ཁྱེད་ཀྱི་བསྟན་པ་དང་། །
ཁྱེད་ཀྱི་རྗེས་འཇུག་རྣམས་ལ་ཐན་དུ་ལྟ། །བཀའ་དྲིན་ཁྱད་གསོད་ལོག་ལྟའི་འབར་ཤ་ལྡིར། །མ་རུངས་
འགོང་པོར་རྒྱབ་རྟེན་བློ་གཏད་འཆའ། །ཕྱི་ནང་དབྱེན་སྦྱོར་ཕུང་དཀྲུགས་བྱུར་སྣ་འདྲེན། །དམན་ས་བཟུང་
ཡང་ཕྱོགས་ལྷུང་ཕྲག་དོག་ལྡང༌། །དྲང་པོར་གནས་ཀྱང་གཡོ་སྐྱས་ནག་ཉེས་འགེལ། །མ་ཉེས་ཁ་
ཡོག་རྐྱེན་ངན་རླུང་ལྟར་འཚུབས། །སྤྱོད་ངན་རང་གིས་སྤྱད་ནས་དུས་ངན་ཟེར། །ཅི་ལ་བསམ་ཡང་
སྙིང་རླུང་སྟོད་དུ་འཚང༌། །གཏིང་ནས་ཡིད་ཆད་སྐྱོ་བའི་གདུང་ཡུས་ཀྱིས། །སྨྲེ་སྔགས་འོ་དོད་
འབོད་དགོས་དུས་བྱུང་ངོ༌། །ཕ་ཅིག་ཁྱེད་ལ་མི་འབོད་སུ་ལ་འབོད། །བརྩེ་ཆེན་ཁྱེད་ཀྱིས་མི་གཟིགས་
སུ་ཡིས་གཟིགས། །ཐུགས་དམ་གནད་ནས་བསྐུལ་ལོ་ཐོད་ཕྲེང་རྩལ། །དབྱིངས་ནས་དགོངས་
པ་སྐྱོད་ཅིག་གྲོ་བོ་ལོད། །མཐུ་སྟོབས་ནུས་པའི་རྩལ་ཤུགས་ཕྱུང་རེ་རན། །མི་འདོད་རྐྱེན་ངན་འདི་ལས་
མྱུར་དུ་སྒྲོལ། །བར་ཆད་བདུད་ཀྱི་དམག་དཔུང་ཕྱིར་ལ་ཟློག །གདུག་ཅན་རླུང་སེམས་སྣང་བ་དབང་དུ་
སྡུས། །སྐྱེ་འགྲོའི་བློ་ཡིད་ཕན་གྲོགས་དགེ་ལ་སྒྱུར། །མདོར་ན་བདག་སོགས་ཁྱེད་ཀྱི་གདུལ་

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
བྱ་རྣམས། །ལས་རྐྱེན་ངན་པའི་དབང་དུ་མ་བཏང་བར། །ཕྱི་ནང་མི་འདོད་ཉེས་ཚོགས་དབྱིངས་སུ་
སོལ། །འདོད་དོན་བསམ་རྒུ་འབད་མེད་ཡིད་བཞིན་སྒྲུབས། །གང་གི་རིང་ལུགས་འཛམ་གླིང་ཁྱབ་པར་
སྤེལ། །དོན་གཉིས་ལྷུན་གྲུབ་ཕྱོགས་ལས་རྣམ་པར་རྒྱལ། །གུ་རུ་ཁྱེད་དང་མཉམ་པ་ཉིད་གྱུར་ནས། །འཁོར་
བ་དུང་སྤྲུགས་ནུས་པར་བྱིན་གྱིས་རློབས།།ཞེས་པའང་ཕྱི་ནང་གི་རྐྱེན་དུ་མས་ཡིད་ཕྱུང་སྟེ་སེམས་སྐྱོ་བའི་གནས་སྐབས་ཤིག་ན་གདུང་
འབོད་ཀྱི་འོ་དོད་བརྡོལ་ཐབས་སུ་ཐལ་ཏེ་འཇིགས་བྲལ་ཡེ་ཤེས་རྡོ་རྗེས་སོ། །

༄༅། །མ་ཧཱ་གུ་རུ་ཡབ་ཡུམ་ལ་གསོལ་འདེབས་བྱིན་རླབས་བཅུད་
འབེབས་བཞུགས་སོ། །
འཇམ་དབྱངས་ཆོས་ཀྱི་བློ་གྲོས།
ན་མོ་གུ་རུ་པདྨ་ཀཱ་ར་ཡེ། ཁྱབ་བདག་དཔལ་ལྡན་རྫོགས་པའི་སངས་རྒྱས་ནི། །པདྨ་ལས་འཁྲུངས་པདྨ་རྒྱལ་
པོ་དང་། །མནྡྲ་ར་བ་ཡེ་ཤེས་མཚོ་རྒྱལ་ལ། །གསོལ་བ་སྙིང་ནས་འདེབས་སོ་བྱིན་གྱིས་རློབས། །དུས་གསུམ་
སངས་རྒྱས་ཀུན་གྱི་སྤྲུལ་པ་སྟེ། །མཁའ་འགྲོ་ཡོངས་ཀྱི་མིང་པོ་དཔའ་བོ་ཆེ། །རྡོ་རྗེ་ཐོད་ཕྲེང་རྩལ་ལ་
གསོལ་བ་འདེབས། །བྱིན་གྱིས་རློབས་ཤིག་ཨོ་རྒྱན་རིན་པོ་ཆེ། །དངོས་གྲུབ་སྩོལ་ཅིག་ཡེ་ཤེས་དྷཱ་ཀི་
མཁྱེན། །འཛམ་གླིང་སྤྱི་དང་ཁྱད་པར་བོད་ཡུལ་གྱི། །སྐྱབས་གནས་གཅིག་ཆོག་བཀའ་དྲིན་འཁོར་
མཐའ་མེད། །པདྨ་འབྱུང་གནས་ཞབས་ལ་གསོལ་བ་འདེབས། །བྱིན་གྱིས་རློབས་ཤིག་ཨོ་རྒྱན་རིན་པོ་
ཆེ། །དངོས་གྲུབ་སྩོལ་ཅིག་ཡེ་ཤེས་དྷཱ་ཀི་མཁྱེན། །སྙིགས་མ་ལྔ་བདོའི་འགྲོ་ལ་ལྷག་པར་བརྩེ། །ནངས་རེ་
དགོང་རེར་བོད་ཀྱི་དོན་ལ་བྱོན། །གུ་རུ་ཐུགས་རྗེ་ཅན་ལ་གསོལ་འདེབས། །བྱིན་གྱིས་རློབས་ཤིག་ཨོ་རྒྱན་
རིན་པོ་ཆེ། །དངོས་གྲུབ་སྩོལ་ཅིག་ཡེ་ཤེས་དྷ་ཀི་མཁྱེན། །ནག་ཕྱོགས་བདུད་སྡེའི་ཕྲུ་མ་ངོམ་པ་ན། །ཁྱེད་ཀྱི་
ཐུགས་བསྐྱེད་གློག་ལྟར་རབ་མྱུར་ཞིང༌། །རྡོ་རྗེ་དྲག་པོ་རྩལ་ལ་གསོལ་འདེབས། །བྱིན་གྱིས་རློབས་
ཤིག་ཨོ་རྒྱན་རིན་པོ་ཆེ། །དངོས་གྲུབ་སྩོལ་ཅིག་ཡེ་ཤེས་དྷཱ་ཀི་མཁྱེན། །ཡིད་བཞིན་ནོར་ལྟར་དགོས་འདོད་
ཀུན་འབྱུང་ཞིང་། །དྲན་པ་ཙམ་གྱིས་སྲིད་ཞིའི་གདུང་བ་སེལ། །བླ་མ་བདེ་བ་ཆེན་པོར་གསོལ་བ་འདེབས། །
བྱིན་གྱིས་རློབས་ཤིག་ཨོ་རྒྱན་རིན་པོ་ཆེ། །དངོས་གྲུབ་སྩོལ་ཅིག་ཡེ་ཤེས་དྷཱ་ཀི་མཁྱེན། །བདག་སོགས་ཁྱེད་
ཀྱི་རྗེས་འཇུག་བུ་རྣམས་ལ། །མཁྱེན་བརྩེ་ནུས་པའི་རྩལ་ཤུགས་རབ་བསྐྱེད་དེ། །བྱིན་རླབས་དབང་ཆེན་ད་
ལྟ་ཉིད་དུ་བསྐུར། །མཆོག་ཐུན་དངོས་གྲུབ་སྟན་ཐོག་འདི་རུ་སྩོལ། །ཚེ་རབས་ཀུན་ཏུ་པད་འབྱུང་ཡབ་ཡུམ་

གྱིས། །ཐུགས་ཀྱི་སྲས་སུ་ཉེ་བར་བཟུང་ནས་ཀྱང་། །གསང་བ་རྒྱ་མཚོའི་མཛོད་ལ་དབང་བསྒྱུར་ཞིང་། །
གུ་རུ་ཡབ་ཡུམ་ཐུགས་དགོངས་རྫོགས་པ་ཡི། །ཕྲིན་ལས་རྣམ་བཞིའི་དཔལ་ལ་དབང་འབྱོར་ཤོག །དེ་ལྟར་
གསོལ་བཏབ་སྨོན་པ་བཞིན་དུ་འགྲུབ། །རྒྱལ་བསྟན་དར་ཞིང་འཇིག་རྟེན་བདེ་དགས་འབྱོར། །བསྟན་ལ་
གནོད་རྣམས་རིང་དུ་བསྐྲད་བྱས་ཏེ། །དགེ་འདུན་སྡེ་འཕེལ་ཐུགས་མཐུན་ཁྲིམས་གཙང་གི། །ཐུབ་བསྟན་
ཕྱོགས་བཅུར་རྒྱས་པའི་བཀྲ་ཤིས་ཤོག །ཅེས་པའང་བསྟན་སྦྱིན་ཆེན་པོ་ལ་དཀར་བསོད་ནམས་རྒྱལ་མཚན་དང༌། དགེ་འགྱུར་གྲགས་
ཟུང་ནས་ལྷ་རྫས་རིན་གཉིས་འཁོར་ལོའི་རྟེན་བཅས་བསྐུལ་ངོར། འཇམ་དབྱངས་བློ་གྲོས་རྒྱ་མཚོས་སྒྲུབ་མཚོ་པདྨ་གླིང་དུ་སྤྲེལ་ལོ་སྤྲེལ་ཟླའི་ཚེ་༢༡ལ་
བྲིས་པ་དགེའོ། །

ཨོ་རྒྱན་རིན་པོ་ཆེའི་ཞལ་ཆེམས་གསོལ་འདེབས་བཞུགས་སོ༔
མཆོག་གྱུར་བདེ་ཆེན་གླིང་པ།
ཨེ་མ་ཧོ༔ ཆོས་སྐུ་ཀུན་བཟང་དྲུག་པ་རྡོ་རྗེ་འཆང་༔ སྟོན་པ་རྡོར་སེམས་བཅོམ་ལྡན་ཤཱཀྱའི་རྒྱལ༔ མགོན་པོ་
ཚེ་དཔག་མེད་དང་སྤྱན་རས་གཟིགས༔ དབྱེར་མེད་པདྨ་དེ་ལ་གསོལ་བ་འདེབས༔ སྐུ་ཡི་བདག་ཉིད་འཇམ་
དཔལ་གཤིན་རྗེའི་གཤེད༔ གསུང་གི་བདག་ཉིད་དབང་ཆེན་རྟ་སྐད་འཚེར༔ ཐུགས་ཀྱི་བདག་ཉིད་ཡང་
དག་ཧེ་རུ་ཀཿ༔ གུ་རུ་ཡིད་བཞིན་ནོར་བུ་ལ་གསོལ་བ་འདེབས༔ ཡོན་ཏན་ཟིལ་གནོན་ཆེ་མཆོག་ཧེ་རུ་ཀཿ༔
ཕྲིན་ལས་བདག་ཉིད་རྡོ་རྗེ་གཞོན་ནུའི་སྐུ༔ མ་མོ་མཁའ་འགྲོའི་གཙོ་བོ་མངོན་རྫོགས་རྒྱལ༔ དཔལ་ཆེན་
ཐོད་ཕྲེང་རྩལ་ལ་གསོལ་བ་འདེབས༔ སྐུ་ཡི་དབྱིངས་སུ་སྒྱུ་འཕྲུལ་ཞི་ཁྲོའི་དང་༔ གསུང་གི་གདངས་སྐད་
ཡན་ལག་བཅུ་གཉིས་ལྡན༔ ཐུགས་ཀྱི་དགོངས་པ་ཟང་ཐལ་ཡོངས་ལ་ཁྱབ༔ མཁའ་འགྲོའི་གཙོ་བོ་རྗེ་ལ་
གསོལ་བ་འདེབས༔ སྐུ་ཚབ་ལུང་བསྟན་གསུང་ཚབ་གཏེར་དུ་སྦས༔ ཐུགས་ཀྱི་དགོངས་པ་
ལས་ཅན་བུ་ལ་གཏད༔ བརྩེ་བའི་ཞལ་ཆེམས་བོད་འབངས་ཡོངས་ལ་བཞག༔ དྲིན་ཆེན་སྤྲུལ་པའི་སྐུ་ལ་
གསོལ་བ་འདེབས༔ བཀའ་དྲིན་དྲན་ནོ་གུ་རུ་རིན་པོ་ཆེ༔ ཐུགས་དམ་ཞལ་བཞེས་དགོངས་པས་
བཟུང་དུ་གསོལ༔ དུས་ངན་འདི་ལ་རེ་ལྟོས་གཞན་མ་མཆིས༔ ཐུགས་རྗེས་གཟིགས་ཤིག་ཨོ་རྒྱན་
སྤྲུལ་པའི་སྐུ༔ མཐུ་རྩལ་ནུས་པས་དུས་ངན་གཡོ་འཁྲུག་ཟློག༔ བྱིན་རླབས་ཡེ་ཤེས་དབང་ཆེན་
བསྐུར་དུ་གསོལ༔ ཉམས་དང་རྟོགས་པའི་རྩལ་ཤུགས་རྒྱས་པ་དང་༔ བསྟན་འགྲོར་ཕན་པའི་མཐུ་རྩལ་
རབ་ལྡན་ཅིང་༔ ཚེ་གཅིག་སངས་རྒྱས་འགྲུབ་པར་མཛད་དུ་གསོལ༔ སྤྲུལ་པའི་གཏེར་ཆེན་མཆོག་གྱུར་གླིང་པས་ཀརྨའི་
དམ་ཅན་བྲག་ནས་སྤྱན་དྲངས་པའི་ཨོ་རྒྱན་རིན་པོའི་རྣམ་ཐར་ལས་བྱུང་བའི་ཞལ་ཆེམས་གསོལ་འདེབས་བྱིན་རླབས་ཅན་ནོ། །ཤུབྷཾ།

༄༅། །གསོལ་འདེབས་བྱིན་རླབས་འོད་སྣང་བཞུགས།
ཀུན་མཁྱེན་མི་ཕམ་རྒྱ་མཚོ།
ཨེ་མ་ཧོ། དགོངས་ཤིག་ཐུགས་རྗེ་ཆེ་མངའ་སྤྲུལ་པའི་སྐུ། །རྩ་གསུམ་ཀུན་འདུས་པདྨ་ཐོད་ཕྲེང་རྩལ། །རབ་
འབྱམས་སྒྱུ་འཕྲུལ་རྡོ་རྗེའི་སྤྲིན་སྤྲོ་བ། །ལེགས་པར་སྨོན་ལ་ཐུགས་རྗེས་བྱིན་གྱིས་རློབས། །ཕྱོགས་དུས་
རྒྱལ་བའི་སྐུ་གསུང་ཐུགས་ཀྱི་དངོས། །ཆོས་ཀྱི་རྒྱལ་པོ་མཁན་སློབ་ཆོས་གསུམ་གྱི། །ཐུགས་བསྐྱེད་ཟབ་
མོས་གངས་ཅན་མུན་པའི་ཁྲོད། །དམ་ཆོས་སྣང་བས་ཁྱབ་པར་མཛད་ན་ཡང༌། །སྙིགས་མའི་
དབང་གིས་ཐེག་མཆོག་སྙིང་པོའི་དོན། །རྟོག་གེས་དཀྲུགས་ཤིང་བསྟན་པའི་མངའ་ཐང་བཅོམ། །དམ་
སྲི་འགོང་པོས་བར་ཆད་རླུང་ལྟར་འཚུབས། །འདི་འདྲའི་དུས་སུ་རྡོ་རྗེའི་སྟོབས་བསྐྱེད་ལ། །ཁྱེད་ཀྱི་
རྗེས་འཇུག་རྗེས་འབྲངས་སློབ་བུའི་ཚོགས། །སྲུང་སྐྱོབ་བྱིན་རླབས་བདུད་སྡེའི་གཡུལ་འཇོམས་པའི། །
དབང་མཆོག་བསྐུར་ལ་དངོས་གྲུབ་འདོད་དགུའི་རྒྱུན། །འཛད་མེད་ཆར་དུ་སྙིལ་ཅིག་རིན་པོ་ཆེ། །བསྟན་
འཛིན་རྒྱལ་བའི་ཐེག་མཆོག་སྤྲུལ་པའི་སྐུ། །བསྟན་པ་དམ་པ་ངེས་གསང་སྙིང་པོའི་དོན། །སྔ་འགྱུར་
རིང་ལུགས་མཆོག་གི་ཁྱད་པར་གྱི། །ཆོས་སུ་གནས་ཀྱང་དེང་སང་སྙིགས་མའི་དུས། །གདུག་པའི་
སྦྲུལ་གྱི་ཁྲོད་ན་ནོར་བུ་བཞིན། །མི་གསལ་མོག་པོར་གྱུར་པའི་གནས་སྐབས་འདིར། །སྙིང་ནས་
གདུང་ཤུགས་དྲག་པོས་རྩ་གསུམ་ལྷའི། །རྡོ་རྗེའི་ཐུགས་དམ་ཉེ་བར་བསྐུལ་ལགས་ན། །མཆོག་གསུམ་
བདེན་པ་བསླུ་བ་མེད་པ་དང་། །བརྒྱུད་གསུམ་བླ་མ་ཡི་དམ་ཌཱ་ཀིའི་ཚོགས། །བསྟན་སྲུང་རྒྱ་མཚོའི་མཐུ་
བྱིན་རྨད་བྱུང་དང་། །ཆོས་ཉིད་འགྱུར་མེད་ཆོས་ཅན་རྟེན་འབྲེལ་མཐུས། །སྨག་ལ་ཉི་ཟླའི་སྣང་བ་ཇི་བཞིན་
དུ། །སྙིང་པོའི་བསྟན་པའི་མངའ་ཐང་རབ་གསལ་ནས། །མ་རུང་རྒོལ་བའི་མུན་པ་མཐར་བྱས་ཏེ། །བདེན་
དོན་ཟབ་མོའི་ཚུལ་དེ་རྒྱལ་བར་མཛོད། །ས་གསུམ་དབང་བྱེད་སྲིད་གསུམ་བྲན་དུ་བཀོལ། །ཕྱོགས་

ལས་རྣམ་རྒྱལ་སྣང་སྲིད་ཟིལ་གནོན་པའི། །ཨོ་རྒྱན་རིག་འཛིན་བརྒྱུད་པའི་རིང་ལུགས་མཆོག །ཕྱོགས་
དུས་ཀུན་ན་མཚུངས་མེད་རྒྱལ་གྱུར་ཅིག །ས་བྱི་ཟླ་༣ཚེས་༢༣ལ་འཇམ་དཔལ་རྡོ་རྗེས་བྲིས་པ་མངྒ་ལཾ།།

༄༅། །ཨོ་རྒྱང་རྒྱང་འབོད་ཅེས་བྱ་བ་བཞུགས་སོ། །
ཚངས་དབྱངས་རྒྱ་མཚོ།
ཕ་གཅིག་ཆོས་སྐུའི་སངས་རྒྱས་ཀུན་ཏུ་བཟང༌། །སངས་རྒྱས་ཀུན་གྱི་སྤྱི་མྱེས་རིན་པོ་ཆེ། །རྒྱལ་བ་ཀུན་
གྱི་སྤྱི་མྱེས་ཨོ་རྒྱན་མཁྱེན། །ལོངས་སྐུ་ཀུན་གྱི་རིགས་བདག་སྣང་མཐས་ཡས། །རྒྱལ་བ་ཀུན་གྱི་ཡབ་
གཅིག་ཨོ་རྒྱན་མཁྱེན། །སངས་རྒྱས་ཀུན་གྱི་ཐུགས་སྤྲུལ་པདྨ་འབྱུང༌། །རྒྱལ་བ་ཀུན་གྱི་སྤྲུལ་སྐུ་ཨོ་རྒྱན་
མཁྱེན། །སྣང་མཐའ་སྤྱན་གཟིགས་ཤཱཀ་ཐུབ་སངས་རྒྱས་ཀུན། །འོད་ཟེར་གཅིག་བསྡུས་འོ་མ་ཅན་དུ་
ཕོག །ཡ་མཚན་ཅན་གྱི་ཕ་ཅིག་ཨོ་རྒྱན་མཁྱེན། །མེ་ཏོག་པདྨའི་སྦུབས་སུ་བརྫུས་ཏེ་སྐྱེས། །རྒྱུ་རྐྱེན་མ་
གྲུབ་ཕ་གྲུབ་ཨོ་རྒྱན་མཁྱེན། །འཇའ་དང་འོད་དང་མཁའ་འགྲོའི་ཚོགས་ཀྱིས་བསྐོར། །ཡ་མཚན་ཅན་
གྱི་ཕ་གཅིག་ཨོ་རྒྱན་མཁྱེན། །ཨིནྡྲ་བྷོ་དྷིའི་སྤྱན་དྲངས་ཨོ་རྒྱན་ཡུལ། །ལྷ་མི་ཀུན་གྱི་རྗེ་བོ་ཨོ་རྒྱན་
མཁྱེན། ། ཨོ་རྒྱན་རྒྱལ་སྲིད་མངའ་ཐང་ནོར་བུ་ཕུལ། །དགའ་སྐྱིད་རྩེད་འཇོ་ཕ་གཅིག་ཨོ་རྒྱན་མཁྱེན། །
འོད་འཆང་ཁབ་བཞེས་རྒྱལ་སྲས་རིན་པོ་ཆེ། །འཛམ་གླིང་རྒྱལ་པོ་ཕ་གཅིག་ཨོ་རྒྱན་མཁྱེན། །རྡོར་
སེམས་ལུང་བསྟན་འཁོར་བར་སྐྱོ་བ་སྐྱེས། །ངེས་འབྱུང་ཆེན་པོའི་ཕ་གཅིག་ཨོ་རྒྱན་མཁྱེན། །རྒྱལ་སྲིད་
བོར་ནས་མ་ཚོགས་མཁའ་འགྲོའི་བསུས། །འཁོར་བ་སྤངས་མཛད་ཕ་གཅིག་ཨོ་རྒྱན་མཁྱེན། །བཀའ་
སྐྱོང་བྲག་བཞུགས་ཡི་དམ་ལྷ་ཞལ་མཇལ། །དངོས་གྲུབ་ཐོབ་མཛད་ཕ་གཅིག་ཨོ་རྒྱན་མཁྱེན། །བསིལ་
བ་ཚལ་དུ་བཻ་རོའི་སྒྲུབ་པ་མཛད། །ཧེ་རུ་ཀ་དཔལ་ཕ་གཅིག་ཨོ་རྒྱན་མཁྱེན། །བདུད་རིགས་དམ་
བཏགས་སྙིང་ཁྲག་ཞལ་དུ་གསོལ། །ཁྲག་འཐུང་ཆེན་པོ་ཕ་གཅིག་ཨོ་རྒྱན་མཁྱེན། །དྷ་ན་ཀོ་ཤ་ཡ་
མཚན་དངོས་གྲུབ་བརྙེས། །པདྨ་འབྱུང་གནས་ཕ་གཅིག་ཨོ་རྒྱན་མཁྱེན། །བསིལ་བའི་ཚལ་དུ་ཡོན་
ཏན་དངོས་གྲུབ་བརྙེས། །པདྨ་སམ་བྷ་ཕ་གཅིག་ཨོ་རྒྱན་མཁྱེན། །ཡངས་པའི་གནས་ན་ཐམས་ཅད་

དངོས་གྲུབ་བརྙེས། །བློ་ལྡན་མཆོག་སྲེད་ཕ་གཅིག་ཨོ་རྒྱན་མཁྱེན། །དགའ་ཚལ་ཁམས་སུ་དབང་སྡུད་
དངོས་གྲུབ་བརྙེས། །པདྨ་རྒྱལ་པོ་ཕ་གཅིག་ཨོ་རྒྱན་མཁྱེན། །བདེ་བྱེད་བརྩེགས་པར་འགྲོ་འདུལ་
དངོས་གྲུབ་བརྙེས། །ཉི་མ་འོད་ཟེར་ཕ་གཅིག་ཨོ་རྒྱན་མཁྱེན། །ཟ་ཧོར་བདུད་དཔུང་འདུལ་བའི་དངོས་
གྲུབ་བརྙེས། །ཤཱཀྱ་སེངྒེ་ཕ་གཅིག་ཨོ་རྒྱན་མཁྱེན། །དབུས་འགྱུར་མུ་སྟེགས་འདུལ་བའི་དངོས་གྲུབ་
བརྙེས། །སེངྒེ་སྒྲ་སྒྲོགས་ཕ་གཅིག་ཨོ་རྒྱན་མཁྱེན། །སྟག་ཚང་དྲེགས་པ་ཚར་གཅོད་དངོས་གྲུབ་བརྙེས། །
རྡོ་རྗེ་གྲོ་ལོད་ཕ་གཅིག་ཨོ་རྒྱན་མཁྱེན། །རབ་ཏུ་བྱུང་བའི་བྱང་ཆུབ་ཆེན་པོ་བརྙེས། །རྫོགས་པའི་སངས་
རྒྱས་ཕ་གཅིག་ཨོ་རྒྱན་མཁྱེན། །པྲ་བྷ་ཧ་སྟི་ཐེག་པ་རིམ་དགུ་གསན། །ཡོན་ཏན་མཐར་ཕྱིན་ཕ་གཅིག་
ཨོ་རྒྱན་མཁྱེན། །སྟོན་པ་ཀུན་བཟང་རྫོགས་པ་ཆེན་པོ་གསན། །གསང་མཚན་རྡོ་རྗེ་འཆང་གསོལ་ཨོ་
རྒྱན་མཁྱེན། །རྡོར་སེམས་མ་ཧཱ་ཡོ་གའི་ཆོས་རྣམས་གསན། །གསང་མཚན་རྡོར་འཆང་ཕ་གཅིག་ཨོ་
རྒྱན་མཁྱེན། །རྡོར་འཆང་སྤྱི་ཏི་སྟོང་ཕྲག་དྲུག་ཅུ་གསན། །གསང་མཚན་པདྨ་ཀུན་འཆང་ཨོ་རྒྱན་མཁྱེན། །
དགའ་རབ་དྲུང་བྱོན་ཨ་ཏི་འབུམ་དྲུག་གསན། །གསང་མཚན་རྡོ་རྗེ་ཐོད་ཕྲེང་ཨོ་རྒྱན་མཁྱེན། །རིག་
འཛིན་རྡོ་རྗེ་འཆང་ཆེན་དྲུང་དུ་བྱོན། །བཀའ་གཏད་རྒྱུད་རྣམས་མ་ལུས་ཡོངས་རྫོགས་གསན། །པདྨ་
འབྱུང་གནས་ཕ་གཅིག་ཨོ་རྒྱན་མཁྱེན། །ཤྲཱི་སེང་ཧར་རྫོགས་ཆེན་དོན་དམ་གསན། །སྐྱེ་མེད་མངོན་
གྱུར་ཕ་གཅིག་ཨོ་རྒྱན་མཁྱེན། །འཇམ་དཔལ་བཤེས་གཉེན་འཇལ་དཔལ་གཤིན་རྗེ་གཤེད། །སྐུ་ཡི་
རིག་འཛིན་ཕ་གཅིག་ཨོ་རྒྱན་མཁྱེན། །སློབ་དཔོན་ཀླུ་སྒྲུབ་པདྨ་དབང་ཆེན་བརྙེས། །གསུང་གི་རིག་
འཛིན་ཕ་གཅིག་ཨོ་རྒྱན་མཁྱེན། །ཧཱུཾ་ཆེན་ཀཱ་རའི་དྲུང་བྱོན་ཡང་དག་ཐུགས། །ཐུགས་ཀྱི་རིག་འཛིན་ཕ་
གཅིག་ཨོ་རྒྱན་མཁྱེན། །བི་མ་མི་ཏྲར་བདུད་རྩིའི་ཡོན་ཏན་བརྙེས། །ཡོན་ཏན་རིག་འཛིན་ཕ་གཅིག་ཨོ་
རྒྱན་མཁྱེན། །པྲ་བྷ་ཧ་སྟི་ཕྲིན་ལས་ཕུར་པ་བརྙེས། །ཕྲིན་ལས་རིག་འཛིན་ཕ་གཅིག་ཨོ་རྒྱན་མཁྱེན། །
དྷ་ན་སཾ་སྐྲྀ་མ་མོའི་ཆོས་རྣམས་གསན། །རྦོད་གཏོང་མ་མོའི་རིག་འཛིན་ཨོ་རྒྱན་མཁྱེན། །རོམ་བུ་གླུ་ཧྱ་
འཇིག་རྟེན་མཆོད་བསྟོད་བརྙེས། །དྲེགས་པ་ཀུན་འདུལ་རིག་འཛིན་ཨོ་རྒྱན་མཁྱེན། །ཤཱི་ནྟི་གཎྚ་དམོད་
པ་དྲག་སྔགས་བརྙེས། །དྲག་སྔགས་མཐུ་ཡི་རིག་འཛིན་ཨོ་རྒྱན་མཁྱེན། །སླར་ཡང་རིག་འཛིན་བརྒྱད་

ཀྱི་བླ་མ་མཛད། །ལྷ་གཅིག་ཀུན་འདུས་ཕ་གཅིག་ཨོ་རྒྱན་མཁྱེན། །ཡང་དག་བླ་མ་ལྔ་བཅུ་རྩ་གཉིས་
བསྟེན། །དོན་དམ་བླ་མ་ཤྲཱི་སེང་ཧ་བསྟེན། །རིག་འཛིན་གཅིག་འདུས་ཕ་གཅིག་ཨོ་རྒྱན་མཁྱེན། །ཆོས་
འཁོར་བསྐོར་ཞིང་འགྲོ་ལ་ཉི་མ་ཤར། །ཁམས་སུ་གསལ་མཛད་ཕ་གཅིག་ཨོ་རྒྱན་མཁྱེན། །ཟ་ཧོར་
མནྡྷ་ར་བ་གདུལ་བྱར་གཟིགས། །གསོན་བསྲེགས་མེ་དཔུང་མཚོར་བསྒྱུར་རྫུ་འཕྲུལ་བསྟན། །གྲུབ་
པའི་དབང་ཕྱུག་ཕ་གཅིག་ཨོ་རྒྱན་མཁྱེན། །རྒྱལ་སྲིད་ལྷ་ལྕམ་ནོར་བུ་མངའ་ཐང་ཕུལ། །རྒྱལ་སྲིད་
དབང་བསྡུས་ཕ་གཅིག་ཨོ་རྒྱན་མཁྱེན། །བཀའ་འདུས་ལ་སོགས་ཆོས་ཀྱི་འཁོར་ལོ་བསྐོར། །ཟ་ཧོར་
སྨིན་གྲོལ་མཁའ་སྤྱོད་ས་ལ་བཀོད། །འགྲོ་བའི་སྐྱབས་གནས་ཕ་གཅིག་ཨོ་རྒྱན་མཁྱེན། །དེ་ནས་ཡབ་
ཡུམ་མཱ་ར་ཏི་ཀར་བྱོན། །ཆགས་བྲལ་ཆེན་པོ་ཕ་གཅིག་ཨོ་རྒྱན་མཁྱེན། །ཚེ་དཔག་མེད་པ་ཟླ་བ་གསུམ་
དུ་བསྒྲུབས། །ཡབ་ཡུམ་འཆི་མེད་ཚེ་ཡི་རིག་འཛིན་བརྙེས། །ཚེ་དཔག་མེད་མགོན་ཕ་གཅིག་ཨོ་རྒྱན་
མཁྱེན། །དེ་ནས་རྒྱ་གར་ཡུལ་གྲུ་ཐམས་ཅད་དུ། །ཆོས་ཀྱི་འཁོར་ལོ་བྱེ་བ་གྲངས་མེད་བསྐོར། །འགྲོ་
བའི་བླ་མ་ཕ་གཅིག་ཨོ་རྒྱན་མཁྱེན། །ཡང་ལེ་ཤོད་དུ་ཡང་དག་སྒྲུབ་པ་མཛད། །བར་ཆད་བགེགས་
རྣམས་རྡོ་རྗེ་ཕུར་པས་བསྒྲལ། །ཕྱག་རྒྱ་ཆེན་པོའི་རིག་འཛིན་ཨོ་རྒྱན་མཁྱེན། །སྨོན་ལམ་ཐུགས་བསྐྱེད་
བོད་ཀྱི་ཡུལ་དུ་བྱོན། །ལམ་དུ་བདུད་རིགས་མ་ལུས་དམ་ལ་བཏགས། །མཐུ་རྩལ་ཅན་གྱི་ཕ་གཅིག་ཨོ་
རྒྱན་མཁྱེན། །བསམ་ཡས་གླིང་ཕེབས་ས་འདུལ་རྨང་རྡོ་འཕངས། །ལྷ་ཀླུ་མི་གསུམ་བསམ་ཡས་གཙུག་
ལག་བཞེངས། །སྣང་སྲིད་དབང་སྡུད་ཕ་གཅིག་ཨོ་རྒྱན་མཁྱེན། །རབ་ཏུ་གནས་པས་ཡ་མཚན་ང
མི་ཁྱབ། །མདོ་སྔགས་བསྟན་བཅོས་མ་ལུས་བོད་དུ་བསྒྱུར། །སྐུ་རྟེན་ལྷ་ཁང་གསུང་རྟེན་དམ་ཆོས་
བསྒྱུར། །ཐུགས་རྟེན་འཕགས་པའི་དགེ་འདུན་སྡེ་བཙུགས་ཏེ། །དཀོན་མཆོག་ཀུན་འདུས་ཕ་གཅིག་ཨོ་
རྒྱན་མཁྱེན། །རྒྱལ་པོའི་མངའ་ཐང་བཙུན་མོ་མཚོ་རྒྱལ་ཕུལ། །ཀུན་བཟང་ཡུམ་དུ་མངའ་གསོལ་བླ་
མེད་ཀྱི། །ཆོས་འཁོར་བསྐོར་ནས་རྗེ་འབངས་ཉེར་ལྔ་སོགས། །བཤད་སྒྲུབ་སྡེ་ཡི་བོད་ཁམས་མ་ལུས་
བཀང༌། །རྩ་བའི་བླ་མ་ཕ་གཅིག་ཨོ་རྒྱན་མཁྱེན། །མངའ་བདག་ཡོན་བདག་མཚོ་རྒྱལ་བཀའ་བསྡུས་
ཀྱི། །གཏེར་ཆེན་གཏེར་ཕྲན་བོད་ཡུལ་ས་རྣམས་བཀང༌། །དགོས་འདོད་ཟད་མེད་ཕ་གཅིག་ཨོ་རྒྱན་

མཁྱེན། །བོད་ཁམས་ཀུན་ལ་ཞལ་གདམས་སྣ་རེ་གསུངས། །བརྩེ་བ་ཅན་གྱི་ཕ་གཅིག་ཨོ་རྒྱན་མཁྱེན། །
བོད་ཁམས་སྒྲུབ་གནས་ཀུན་ལ་ཞབས་ཀྱིས་བཅགས། །བྱིན་རླབས་ཅན་གྱི་ཕ་གཅིག་ཨོ་རྒྱན་མཁྱེན།
དངོས་ཡོད་དངོས་མེད་བདུད་རིགས་དམ་ལ་བཏགས། །སྦྱོར་སྒྲོལ་མཁན་གྱི་ཕ་གཅིག་ཨོ་རྒྱན་མཁྱེན། །
ཕྱི་རབས་མི་ལ་ས་འོག་གཏེར་གྱི་བཀང༌། །ཐུགས་རྗེའི་མི་གཏོང་ཕ་གཅིག་ཨོ་རྒྱན་མཁྱེན། །བརྒྱ་དང་
བཅུ་གཅིག་བོད་ཀྱི་ཡུལ་དུ་བཞུགས། །བོད་རྣམས་ཀུན་གྱི་ཕ་གཅིག་ཨོ་རྒྱན་མཁྱེན། །བཀའ་དྲིན་
གསུམ་ལྡན་བརྩེ་བ་ཆེན་པོས་བསྐྱངས། །བཀའ་དྲིན་འཁོར་མེད་ཕ་གཅིག་ཨོ་རྒྱན་མཁྱེན། །སྲིན་པོ་
འདུལ་དུ་རྔ་ཡབ་གླིང་དུ་གཤེགས། །བོད་ཁམས་མི་རེའི་ཁོག་ནས་སྙིང་རེ་ཐོན། །ཐུགས་རྗེས་གཟིགས་
དང་ཕ་གཅིག་ཨོ་རྒྱན་རྗེ། །སྔོན་ཆད་བོད་ཁམས་འདི་ལ་བཀའ་དྲིན་རྗེ། །ཡར་ངོ་མར་ངོས་ཚེས་བཅུའི་
དུས་ཆེན་ལ། །སྐྱབས་མེད་ངེད་ལ་གཟིགས་དང་ཕ་གཅིག་རྗེ། །གུ་རུའི་རྗེས་འཇུག་བརྒྱུད་འཛིན་ངེད་
རྣམས་ལ། །མ་ལྟར་བུ་ལ་གཟིགས་དང་ཕ་གཅིག་རྗེ། །གུ་རུ་རྗེས་དྲན་ཚེས་བཅུ་དུས་མཆོད་དུས། །
དབང་དང་བྱིན་རླབས་མཛོད་དང་ཕ་གཅིག་རྗེ། །མ་རིག་དུག་ལྔའི་མེ་དཔུང་འབར་བའི་དུས། །ཐུགས་
རྗེའི་ཆུ་རྒྱུན་ཕེབས་དང་ལ་གཅིག་རྗེ། །གཞན་ཕན་བྱང་ཆུབ་མཆོག་ཏུ་སེམས་བསྐྱེད་དུས། །གདུལ་བྱ་
སྨིན་པར་མཛོད་དང་ཕ་གཅིག་རྗེ། །གུ་རུའི་སྐུ་གསུམ་སྒྲུབ་པར་བྱེད་པའི་དུས། །མཆོག་ཐུན་དངོས་
གྲུབ་སྩོལ་དང་ཕ་གཅིག་རྗེ། །གཏུམ་མོའི་བདེ་དྲོད་ལུས་ལ་བསྒོམ་པའི་དུས། །བྱིན་རླབས་མེ་དཔུང་
བསྐྱེད་དང་ཕ་གཅིག་རྗེ། །དག་དང་མ་དག་སྒྱུ་ལུས་སྦྱངས་པའི་དུས། །འཁོར་བའི་སྣང་ཞེན་ཆོད་པར་
བྱིན་གྱིས་རློབས། །དག་པའི་ཞིང་ཁམས་འབྱོངས་པར་བྱིན་གྱིས་རློབས། །མ་རིག་འཁྲུལ་བའི་རྨི་ལམ་
སྦྱངས་པའི་དུས། །རང་རིག་བག་ཆགས་གྲོལ་བར་བྱིན་གྱིས་རློབས། །མཆོག་གི་འོད་གསལ་ཐོབ་པར་
བྱིན་གྱིས་རློབས། །འཆི་བ་ཆོས་སྐུར་འབྱོངས་པར་བྱིན་གྱིས་རློབས། །བར་དོ་ལོངས་སྐུ་འབྱོངས་པར་
བྱིན་གྱིས་རློབས། ། སྤྲུལ་པས་ཁམས་གསུམ་འཁོར་བ་དོང་སྤྲུག་ཤོག །གུ་རུའི་བཀའ་རྣམས་ཚུལ་
བཞིན་སྒྲུབ་པའི་དུས། །ཐུགས་རྗེས་ཡང་ཡང་གཟིགས་དང་གུ་རུ་རྗེ། །སྐྱེ་བ་འདི་དང་ཚེ་རབས་ཐམས་
ཅད་དུ། །གུ་རུ་ཁྱེད་དང་འབྲེལ་མེད་སྨོན་ལམ་འདེབས། །གུ་རུ་རྗེ་འབངས་ཟངས་མདོག་དཔལ་རིར་

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
གཤེགས། །ལས་ངན་བདག་ནི་བོད་ཡུལ་དབུས་སུ་ལུས། །ཕ་གཅིག་ཐུགས་རྗེས་གཟིགས་དང་ཨོ་རྒྱན
རྗེ། །ཨོ་རྒྱན་མངོན་དགའ་མེ་ལོང་ཡེ་ཤེས་གཟིགས། །བདག་ཅག་འཁོར་བར་མ་སྐྱུར་ཨོ་རྒྱན་རྗེ། །
ཨོ་རྒྱན་དཔལ་ལྡན་མཉམ་ཉིད་ཡེ་ཤེས་གཟིགས། །བདག་ཅག་འཁོར་བར་མ་སྐྱུར་ཨོ་རྒྱན་རྗེ། །ཨོ་
རྒྱན་བདེ་ཆེན་སོར་རྟོགས་ཡེ་ཤེས་གཟིགས། །བདག་ཅག་འཁོར་བར་མ་སྐྱུར་ཨོ་རྒྱན་རྗེ། །ཨོ་རྒྱན་
ལས་རབ་བྱ་གྲུབ་ཡེ་ཤེས་གཟིགས། །བདག་ཅག་འཁོར་བར་མ་སྐྱུར་ཨོ་རྒྱན་རྗེ། །ཨོ་རྒྱན་འོག་མིན་
ཆོས་དབྱིངས་ཡེ་ཤེས་གཟིགས། །བདག་ཅག་འཁོར་བར་མ་སྐྱུར་ཨོ་རྒྱན་རྗེ། །བདག་ཅག་ནམ་ཞིག་ཚེ་
ཡི་དུས་བྱས་ཚེ། །གནད་གཅོད་སྡུག་བསྔལ་དྲག་པོ་མི་འབྱུང་ཞིང༌། །ཨོ་རྒྱན་ཐུགས་རྗེས་ལམ་སྣ་འདྲེན་
དུ་གསོལ། །ཕ་གཅིག་ཁྱེད་དང་སྐད་ཅིག་འབྲལ་མེད་ཤོག །བཟང་ངན་ལས་ཀྱི་འབྲེལ་བ་ཐོབ་ཚད་
ཀུན། །ཨོ་རྒྱན་ཁྱེད་ཀྱི་བྱིན་གྱིས་བརླབས་ནས་ཀྱང༌། །ཕ་གཅིག་ཁྱེད་དང་སྐད་ཅིག་འབྲལ་མེད་ཤོག །
མ་གྱུར་མཁའ་ཁྱབ་སེམས་ཅད་ཐམས་ཅད་ཀུན། །ཨོ་རྒྱན་ཐུགས་རྗེས་ལམ་སྣ་འདྲེན་དུ་གསོལ། །ཕ་
གཅིག་ཁྱེད་དང་སྐད་གཅིག་འབྲལ་མེད་ཤོག །སྐྱེ་བ་འདི་དང་ཚེ་རབས་ཐམས་ཅད་དུ། །ཕ་གཅིག་ཨོ་
རྒྱན་ཁྱེད་དང་འབྲལ་མེད་ཤོག །ཕ་གཅིག་ཨོ་རྒྱན་ཁྱེད་ཀྱི་ཐུགས་རྗེས་ཟུངས། །ཕ་གཅིག་ཨོ་རྒྱན་པདྨ་
འབྱུང་གནས་མཁྱེན། །ཕ་གཅིག་ཨོ་རྒྱན་པདྨ་འབྱུང་གནས་མཁྱེན། །ཕ་གཅིག་ཨོ་རྒྱན་པདྨ་འབྱུང་
གནས་མཁྱེན། །ཨོ་རྒྱན་རྒྱང་འབོད་མཁྱེན་གསོལ་འདི་ཡང་མཆོག་གི་རྟོགས་ལྡན་ཨོ་རྒྱན་ཆོས་དར་ནས་བསྐུལ་ངོར། ཚངས་དབྱངས་
རྒྱ་མཚོས་གསོལ་བ་བཏབ་པས་ཨོ་རྒྱན་རིན་པོ་ཆེ་ལ་སྐྱེ་བ་ཚེ་རབས་ཐམས་ཅད་ལ་འབྲལ་བ་མེད་པའི་རྒྱུར་གྱུར་ཅིག། ཡི་གེ་པ་ནི་བསྐུལ་བ་
པོ་ཡིས་བགྱིས་པའོ།། །།

༄༅། །ཨ་ཧོ་ཡེ། འོག་མིན་ཟངས་མདོག་སོགས།
བདུད་འཇོམས་འཇིགས་བྲལ་ཡེ་ཤེས་རྡོ་རྗེ།
ཨ་ཧོ་ཡེ། འོག་མིན་ཟངས་མདོག་དཔལ་རིའི་ཕོ་བྲང་གི་དབུས་ན། །རིག་འཛིན་དཔའ་བོ་མཁའ་འགྲོ་
འདུས་པ་ཡི་ཚོགས་ཀྱི། །བདེ་ཆེན་ཉམས་བརྒྱས་སྒེག་པའི་རྩེ་འཇོ་དེ་བསམ་ཞིང༌། །ཕ་གཅིག་མཚོ་
སྐྱེས་རྡོ་རྗེ་སྙིང་དབུས་ནས་དྲན་བྱུང༌། །སྣང་སྲིད་ཟིལ་གནོན་མཚན་དཔེའི་གཟུགས་སྐུ་རུ་ལྷང་ངེ༌།
།གསང་ཆེན་ནཱ་དའི་གསུང་དབྱངས་རྒྱུད་མང་གི་སྙན་འགྱུར། །ཐུགས་མཆོག་ཟག་མེད་འོད་གསལ་ཡེ་
ཤེས་ཀྱི་རང་བཞིན། །གུ་རུའི་དགྱེས་ཞལ་ལྟ་བའི་དགའ་སྟོན་ལ་སུས་འགྲན། །འཛུམ་འཛུམ་དགའ་
བའི་ཟུར་མིག་གཡོ་བ་ཡི་ངང་ནས། །སྙན་སྙན་ཌཱ་ཀིའི་གསང་གཏམ་བརྡ་གླུ་དེ་ཉན་ཅིང༌། །ཁྱུག་ཁྱུག་
གར་སྟབས་བསྒྱུར་བ་ཡ་མཚན་གྱི་ལྟད་མོར། །ཡང་ཡང་ལྟ་བའི་རེ་བ་བཟོད་མེད་དུ་ཡོད་རུང༌། །ཉམ་
ཐག་བུ་ཆུང་གཞོན་ནུའི་ཆུ་བུར་གྱི་མིག་ལ། །གཉིས་རྟོག་དྲི་མ་འཐུག་པོའི་ལིང་ཏོག་དེས་བཀབ་ནས།
།གཟིགས་མོ་བྱེད་སྐལ་མི་འདུག་འགྱོད་སེམས་ཀྱི་གདུང་ཡུས། །སྨྲེ་སྔགས་འོ་དོད་འབོད་འདི་པད་
འབྱུང་གིས་ཨེ་གསན། །གསན་ན་ཡེ་ཤེས་ཐུགས་རྗེའི་གསེར་ཐུར་དེ་ཕྱུངས་ནས། །མ་རིག་སྒྲིབ་
གཡོགས་འཐུག་པོའི་ཤུན་པ་འདི་སོལ་ལ། །མངོན་སུམ་བདག་གི་ལག་པའི་མཛུབ་མོ་ནས་བཟུང་སྟེ།
།ཕ་གཅིག་བཞུགས་ཡུལ་ཉམས་དགའི་སྐྱེད་ཚལ་དུ་ཁྲིད་རོགས། །ད་ལྟ་ཉིད་དུ་ཁྲིད་པའི་སྐལ་བ་རང་
དབེན་ན། །རིག་འཛིན་དཔའ་བོ་མཁའ་འགྲོ་སྐྱོ་གྲོགས་ལ་ཐོངས་དང༌། །ཟག་མེད་བདེ་བ་ཆེན་པོའི་
དགའ་སྟོན་གྱི་དཔལ་ལ། །དགའ་མགུར་སྤྱོད་བཞིན་རིམ་པར་ཕ་རྗེས་སུ་བསྙེགས་ཡོང༌། །དད་གསུམ་
ལང་ཚོ་རྒྱས་པའི་ཐང་དཀར་གྱི་ལུས་ལ། །ལྟ་སྤྱོད་ཟུང་དུ་འབྲེལ་བའི་གཤོག་པ་དང་ལྡན་ཅིང༌། །དམ་

ཚིག་རྣམ་པར་དག་པའི་རྩལ་དྲུག་ཅིག་རྫོགས་ན། །པདྨ་འོད་ཀྱི་གྲོང་ཁྱེར་ཐག་རིང་ན་མི་འདུག །ལས་
སྐལ་མཐུན་པའི་ལྷ་གྲོགས་ཕོ་མོ་ཡི་ཚོགས་རྣམས། །རིག་པ་འཛིན་པའི་གྲལ་དུ་སྨོན་ལམ་ཞིག་མཛོད་
དང་། །ལྷག་ལྷག་ཉམས་ཀྱིས་དགྱེས་པའི་གད་མོ་དང་བཅས་ཏེ། །མི་འབྲལ་ལྷན་ཅིག་ས་སྤྱོད་ཞིང་
ཁམས་ལ་ཆས་འགྲོ། །འདི་ལྟར་གདུང་གླུ་ཁུ་བྱུག་གཞོན་ནུ་ཡི་ངག་དབྱངས། །ཤུགས་འབྱུང་ལོངས་
སྤྱོད་འཁོར་ལོའི་རོལ་རྩེད་ཀྱིས་བླངས་པས། །གུ་རུའི་ཐུགས་རྒྱུད་སྐུལ་བའི་ཕོ་ཉ་རུ་གྱུར་ནས། །བྱིན་
རླབས་བདུད་རྩིའི་སྦྲང་ཆར་ད་ལྟ་རང་ཕོབ་ཅིག །ཅེས་པའང་པདྨོ་རྣམ་པར་བཀོད་པའི་ལྗོངས་སུ་སྐྱེས་པའི་བྱིས་པ་སྐལ་
བཟང་ཅན་འཇིགས་བྲལ་ཡེ་ཤེས་རྡོ་རྗེས་རང་ལོ་བཅུ་དགུ་པ་རྔ་ཆེན་མགོ་ཟླའི་ཡར་ངོའི་ཚེས་བཅུའི་ཉིན་ཐོལ་བྱུང་དུ་སྨྲས་པའོ།། །།

༄༅། །མཚོ་འཁྲུངས་སངས་རྒྱས་གཉིས་པའི་ཐུགས་དམ་གནད་ནས་སྐུལ་
བའི་གསོལ་འདེབས་བཞུགས་སོ༔
གཏེར་སྟོན་རྡོ་རྗེ་ཚེ་རྒྱལ།
༄༅། །ཕྱི་རབས་རྗེས་འཇུག་སྒྲུབ་རྩོན་ཕོ་མོ་རྣམས༔ སྐྱོ་ཤས་ངེས་འབྱུང་དྲག་པོས་རྒྱུད་བསྐུལ་ཏེ༔ དབེན་པའི་གནས་སམ་ཉམ་ངའི་གྲོང་ཁྱེར་དུ༔ གང་དུ་
གནས་ཀྱང་སྐྱིད་སྡུག་གང་བྱུང་རུང་༔ རྩེ་གཅིག་མོས་པས་གསོལ་བ་འདི་ལྟར་ཐོབ༔ ཨེ་མ་ཧོ༔ ཀ་དག་ཀུན་བཟང་གི་ངོ་བོ༔ འཕོ་བྲལ་
སྣང་མཐའ་ཡི་ཐུགས་སྤྲུལ༔ མཚོ་འཁྲུངས་རྡོ་རྗེ་ཡི་སྐུ་ཅན༔ པདྨ་ཐོད་ཕྲེང་རྩལ་མཁྱེན་ནོ༔ མཚོ་གླིང་འབུམ་
ཕྲག་གི་མཁའ་འགྲོ༔ ཐེག་ཆེན་གསང་སྔགས་ཀྱི་ཆོས་འཁོར༔ གཞི་འབྲས་གཅིག་ཆར་དུ་རྫོགས་པའི༔
ཕ་གཅིག་པད་འབྱུང་ཁྱེད་མཁྱེན་ནོ༔ ལས་ཅན་ཆོས་སྐྱོང་གི་རྒྱལ་པོ༔ ཨིནྡྲ་བྷུ་ཏི་ཡི་བུ་སྐལ༔ རྒྱལ་སྲིད་ཆོས་
བཞིན་དུ་སྐྱོང་མཛད༔ པདྨ་རྒྱལ་པོ་ཁྱེད་མཁྱེན་ནོ༔ བརྟུལ་ཞུགས་མ་ངེས་ཀྱི་སྤྱོད་པས༔ འགྲོ་ཁམས་རྒྱ་མཚོ་
རྣམས་སྒྲོལ་ཞིང་༔ རྡོ་རྗེའི་ལམ་མཆོག་ལ་བགྲོད་མཛད༔ ཕ་གཅིག་པད་འབྱུང་ཁྱེད་མཁྱེན་ནོ༔ འཕགས་
ཡུལ་དུར་ཁྲོད་ཀྱི་གནས་བརྒྱད༔ གྲུབ་པའི་རིག་འཛིན་མཆོག་བརྒྱད་དང་༔ ཐུགས་དགོངས་
མཉམ་ཉིད་དུ་རྟོགས་མཛད༔ ཕ་གཅིག་པད་འབྱུང་ཁྱེད་མཁྱེན་ནོ༔ སྒྲུབ་སྡེ་བརྒྱད་པོ་ཡི་བཀའ་བབ༔ ཐེག་
གསུམ་དམ་ཆོས་ལ་མངའ་བརྙེས༔ རིག་འཛིན་མཁའ་འགྲོ་ཡི་ཚོགས་རྗེ༔ ཕ་གཅིག་པད་འབྱུང་ཁྱེད་མཁྱེན་
ནོ༔ ཀུན་བཟང་གདོད་མའི་མགོན་མི་གཉིས༔ ཟབ་གསལ་གཉིས་མེད་ཀྱི་ཡེ་ཤེས༔ འགྲོ་ཀུན་སྨིན་གྲོལ་ལ་
འགོད་མཛད༔ ཕ་གཅིག་པད་འབྱུང་ཁྱེད་མཁྱེན་ནོ༔ བོད་ཡུལ་གདོང་དམར་གྱི་མུན་གླིང་༔
གསལ་བྱེད་བསྟན་གཉིས་ཀྱི་ཉི་གཞོན༔ མཉམ་མེད་ཐུབ་དབང་གི་རྒྱལ་ཚབ༔ ཕ་གཅིག་པད་འབྱུང་ཁྱེད་
མཁྱེན་ནོ༔ གངས་ཅན་མགོ་ནག་གི་མི་རྗེ༔ ཚངས་ཆེན་ཆོས་རྒྱལ་གྱི་ལས་སྨོན༔ དད་པའི་ཤིང་རྟ་ཡིས་ཉེར་
དྲོངས༔ ཕ་གཅིག་པད་འབྱུང་ཁྱེད་མཁྱེན་ནོ༔ བསམ་ཡས་རྟེན་གསུམ་གྱི་མཆོད་སྡོང་༔ མི་འགྱུར་ལྷུན་གྲུབ་

ཀྱི་གཙུག་ལག༔ ཤཱཀྱའི་སྐྱེས་མཆོག་དང་ཞལ་འཛོམས༔ ཕ་གཅིག་པད་འབྱུང་ཁྱེད་མཁྱེན་ནོ༔ འཕགས་
བོད་ལོ་པཎ་དང་རིག་འཛིན༔ རྗེ་གྲོགས་འབངས་ལྔ་ཡི་ཚོམ་བུ༔ གངས་ཅན་མཐའ་ཀླས་ཀུན་ཁྱབ་མཛད༔
ཕ་གཅིག་པད་འབྱུང་ཁྱེད་མཁྱེན་ནོ༔ གངས་ལྗོངས་རི་བྲག་དང་སྒྲུབ་གནས༔ རྡོ་རྗེ་ཡེ་ཤེས་ཀྱིས་བྱིན་
བརླབས༔ འོག་མིན་ཞིང་ཁམས་དང་མི་གཉིས༔ ཕ་གཅིག་པད་འབྱུང་ཁྱེད་མཁྱེན་ནོ༔ མཁར་ཆེན་མཚོ་
རྒྱལ་དང་དྷཱ་ཀི༔ རིགས་ཀྱི་འབུམ་ཕྲག་གི་མཁའ་འགྲོ༔ སྦྱོར་སྒྲོལ་ཆོས་འཁོར་གྱིས་སྨིན་མཛད༔ ཕ་གཅིག་
པད་འབྱུང་ཁྱེད་མཁྱེན་ནོ༔ བོད་ཡུལ་བསྟན་གཉིས་ཀྱིས་བསྐྱངས་ཤིང་༔ ཆོས་སྲིད་དགེ་བཅུ་ཡི་ལམ་བཟང་༔
ལུགས་གཉིས་ཆབ་སྲིད་ཀྱིས་སྐྱོང་མཛད༔ ཕ་གཅིག་པད་འབྱུང་ཁྱེད་མཁྱེན་ནོ༔ ཕྱི་རབས་བོད་ཁམས་སྤྱིའི་
དོན་དུ༔ དུས་གསུམ་མ་འདྲེས་ཀྱི་ལུང་བསྟན༔ མ་ནོར་གསལ་བྱེད་ཀྱི་སྒྲོན་མེ༔ ཕ་གཅིག་པད་འབྱུང་ཁྱེད་
མཁྱེན་ནོ༔ སེམས་ཅན་སྡུག་བསྔལ་ལས་སྐྱོབ་པའི༔ ས་སྟེང་ཟབ་གཏེར་གྱིས་བཀང་ནས༔ གཏེར་ཞབས་
གཏེར་སྲུང་ལ་གདམས་མཛད༔ ཕ་གཅིག་པད་འབྱུང་ཁྱེད་མཁྱེན་ནོ༔ གཏེར་འབྱིན་རིག་འཛིན་གྱི་གྲུབ་ཐོབ༔
རྒྱལ་ཚབ་ཉི་ཟེར་གྱི་རྡུལ་ལྟར༔ སྙིགས་དུས་བོད་ཡུལ་གྱི་སྐྱབས་གཅིག༔ ཕ་གཅིག་པད་འབྱུང་ཁྱེད་མཁྱེན་
ནོ༔ སྐུ་དངོས་གདུལ་བྱ་རུ་རྫོགས་ནས༔ རྔ་ཡབ་སྲིན་གླིང་གི་རྒྱལ་ཁབ༔ བཞུགས་ཀྱང་བོད་ཡུལ་ཀུན་སྐྱོང་
མཛད༔ ཕ་གཅིག་པད་འབྱུང་ཁྱེད་མཁྱེན་ནོ༔ དུག་གསུམ་མི་དགེ་ཡི་འབྲས་བུ༔ ནད་མུག་མཚོན་བསྐལ་
གྱིས་གདུང་བས༔ འགྲོ་ཁམས་སྡུག་བསྔལ་གྱིས་གཟིར་ན༔ ཕ་གཅིག་པད་འབྱུང་ཁྱེད་མཁྱེན་ནོ༔
ཕྱི་རབས་དུས་མཆོད་ཀྱི་ཚེས་བཅུ༔ ཚོགས་ཀྱི་མཆོད་པ་ལ་བརྟེན་ནས༔ གསོལ་བཏབ་མྱུར་བ་ཉིད་སེལ་
བའི༔ ཕ་གཅིག་པད་འབྱུང་ཁྱེད་མཁྱེན་ནོ༔ ཞལ་བཞེས་དུས་འདི་རུ་བསྐུལ་ན༔ དུས་ཀྱི་རྒུད་པ་ཀུན་སེལ་
ནས༔ ཕན་བདེའི་ལེགས་ཚོགས་ཀུན་རྒྱས་མཛད༔ ཕ་གཅིག་པད་འབྱུང་ཁྱེད་མཁྱེན་ནོ༔ མ་འོངས་དད་ལྡན་
གྱི་དྲུང་དུ༔ པད་འབྱུང་མི་བཞུད་བཞུགས་མཛད་པའི༔ ཞལ་བཞེས་མངོན་སུམ་དུ་མཇལ་མཛད༔
ཕ་གཅིག་པད་འབྱུང་ཁྱེད་མཁྱེན་ནོ༔ ད་ལྟ་དུས་ངན་གྱི་སེམས་ཅན༔ ཅི་བྱས་སྡུག་བསྔལ་གྱི་ཡོ་ལང་༔ ཅི་
བསྒྲུབས་ངན་སོང་གི་གཞི་མ༔ ཕ་གཅིག་པད་འབྱུང་ཁྱེད་མཁྱེན་ནོ༔ ཉིན་མཚན་དུས་དྲུག་ཏུ་གདུང་བས༔
སྐྱབས་གཅིག་ཨོ་རྒྱན་ཁྱེད་འབོད་ན༔ ཐུགས་རྗེས་མྱུར་བ་རུ་གཟིགས་ཤིག༔ ཕ་གཅིག་པད་འབྱུང་

ཁྱེད་མཁྱེན་ནོ༔ སྒྱུ་ལུས་མི་རྟག་གི་ཆུ་བུར༔ ནམ་ཡལ་ངེས་མེད་དུ་བསམ་ན༔ མི་འཇིགས་
གདེང་ཚོད་ནི་མ་བྱུང་༔ ཕ་གཅིག་པད་འབྱུང་ཁྱེད་མཁྱེན་ནོ༔ ཐེག་རྩེ་འོད་གསལ་གྱི་རྫོགས་ཆེན༔ སྣང་
བཞིའི་གོམས་ཚད་ཀུན་རྫོགས་ནས༔ ཟག་ཟད་འོད་སྐུ་རུ་གྲོལ་བའི༔ ཕ་གཅིག་པད་འབྱུང་གིས་བྱིན
རློབས༔ དེ་ལྟར་མོས་པས་རྒྱུན་དུ་གསོལ་བ་ཐོབ༔ ང་ནི་འཕོ་བྲལ་རྡོ་རྗེའི་སྐུ་མཆོག་སྟེ༔ འགྲོ་ཁམས་རྒྱ་མཚོ་དོང་ནས་མ་སྤྲུགས་པར༔ དེ་སྲིད་སྤྲུལ་པ་རྒྱུན་
མི་ཆད་པར་འབྱུང་༔ སྤྲུལ་པའི་གྲངས་ལ་བགྲང་ལས་མ་འདས་སོ༔ བོད་འབངས་སྡུག་བསྔལ་སྐྱོབ་པར་ཁས་བླངས་བཞིན༔ དཀའ་ངལ་འཕོ་འགྱུར་བྲི་གང་
ཡོད་མ་ཡིན༔ ང་ཡི་དགོངས་པ་ནམ་མཁའི་རང་བཞིན་ལ༔ རྒྱ་ཆད་ཕྱོགས་ལྷུང་ཉེ་རིང་ཡོད་མ་ཡིན༔ དེ་བས་སྙིང་ནས་གསོལ་བ་འདེབས་ནུས་ན༔ སྡུག་
བསྔལ་ཉམ་ངའི་འཇིགས་རྣམས་སེལ་བར་ནུས༔ ཐེ་ཚོམ་མེད་དོ་ཕྱི་རབས་བོད་འབངས་རྣམས༔ ས་མ་ཡ༔ རྒྱ་རྒྱ་རྒྱ༔ ཟབ་གཏེར་འདི་ཉིད་ཀྱི་ཆོས་ཀྱི་
བདག་པོར་མངའ་གསོལ་བ་ཀཿཐོག་མཆོག་སྤྲུལ་མནྡཱ་ཤྲཱི་ཤ་ས་དྷ་ར་ས་ག་རས་བཀའ་ཡིས་ཕེབས་བསྐུལ་བཞིན་ཆོས་གཏེར་ནོར་བུའི་བང་མཛོད་འཛད་པ་
མེད་པའི་སྒྲོམ་ལས་ཤོག་ཕྲན་འདི་ཉིད་གཏན་ལ་ཕབ་པ་དགེའོ། །དགེའོ། །དགེའོ། །

༄༅། །ཨེ་མ་ཧོ། རབ་འབྱམས་རྒྱལ་བ་ཀུན་གྱི་སོགས།
གཏེར་སྟོན་ཆོས་ཉིད་རྡོ་རྗེ།
ཨེ་མ་ཧོ༔ རབ་འབྱམས་རྒྱལ་བ་ཀུན་གྱི་སྤྱི་དཔལ་ཆེ༔ བོད་ཁམས་འགྲོ་བ་ཡོངས་ཀྱི་ཕྲིན་ལས་ཅན༔ སྙིགས་
དུས་སྡུག་བསྔལ་སྐྱོབ་པར་ཞལ་བཞེས་པའི༔ ཨོ་རྒྱན་སངས་རྒྱས་གཉིས་པ་ལ་ཕྱག་འཚལ༔ ཀོ་ཤའི་
མཚོ་ལས་པད་སྡོང་འཁྲུངས་པ་ནི༔ འགྲོ་དྲུག་འཁོར་བའི་མཚོ་ལས་སྒྲོལ་བའི་བརྡ༔ ཉི་ཟླ་གསལ་འཚེར་
གདན་ལ་བཞུགས་པ་ནི༔ རྒྱུ་རྐྱེན་ཟག་ཟད་རྡོ་རྗེའི་སྐུ་བརྙེས་བརྡ༔ མཚན་བཟང་དཔེ་བྱད་ཆོག་མི་ཤེས་པ་
ནི༔ སངས་རྒྱས་གཉིས་པས་གདུལ་དཀའ་འདུལ་བའི་བརྡ༔ ཞལ་གཅིག་ཕྱོགས་བཅུར་ཐ་ལེར་གཟིགས་པ་
ནི༔ ཆོས་ཀྱི་སྐུ་ལ་འགྱུར་བ་མེད་པའི་བརྡ༔ སྤྱན་གསུམ་ཉི་ཟླ་ལྟ་བུར་གཟིགས་པ་ནི༔ དུས་གསུམ་
མ་འདྲེས་ས་ལེར་གསལ་བའི་བརྡ༔ ཤངས་ཀྱི་རྫིང་མཛེས་ཤངས་རྩེ་རྣོ་བ་ནི༔ ལས་རླུང་དྷཱཏཱིར་གནས་སུ་
ཆུད་པའི་བརྡ༔ ཞལ་བཟང་འཛུམ་མཛེས་ཚེམས་ཐགས་བཟང་བ་ནི༔ གསུང་དབྱངས་ཆོས་ཀྱི་སྒོ་མོ་འབྱེད་
པའི་བརྡ༔ སྨ་སྨིན་མཛེས་འཁྱིལ་ཁྱུང་གཤོག་བརྒྱངས་འདྲ་ནི༔ ཇི་སྲིད་དེ་སྲིད་གཏེར་གྱི་བསྟན་འཛུགས་
བརྡ སྐུ་མདོག་དཀར་དམར་གཟི་བརྗིད་མཚུངས་མེད་ནི༔ མཁྱེན་བརྩེའི་འོད་སྟོང་འགྲོ་ཀུན་སྐྱོང་
བའི་བརྡ༔ དབུ་སྐྲ་གནག་སྣུམ་སྐུ་རྒྱབ་ཁེབས་པ་ནི༔ མ་རིག་ཉོན་ཚོགས་སྒྲོལ་བའི་མཐུ་མངའ་བརྡ༔ འདབ་
ལྡན་ཤེའུའི་སྙན་ཞུ་གསོལ་བ་ནི༔ དུག་ལྔ་ཡེ་ཤེས་མངའ་དབང་བསྒྱུར་བའི་བརྡ༔ སྣ་ཚོགས་མདོག་ལྔས་
མཛེས་པར་བཀྲ་བ་ནི༔ སྣང་སྲིད་འཁོར་འདས་ཆོས་སྐུར་རྫོགས་པའི་བརྡ༔ ཉི་ཟླ་ལྟ་བུའི་ཕྲ་ཚོམ་མཛེས་པ་
ནི༔ འགྲོ་ཀུན་མ་རིག་མུན་པ་སེལ་བའི་བརྡ༔ རྡོ་རྗེ་རྩེ་ལྔའི་ཏོག་གིས་མཚན་པ་ནི༔ ཐེག་མཆོག་རྡོ་
རྗེའི་རྩེ་མོ་མངོན་རྫོགས་བརྡ༔ རྨ་བྱའི་སྒྲོ་མདངས་གཙུག་ཏུ་བརྒྱན་པ་ནི༔ སྐུ་ལྔ་ཡེ་རྫོགས་མ་སྤངས་ཡེ་
དག་བརྡ༔ རྒོད་ཀྱི་ཐེ་ཕྲན་གཡས་གཡོན་བརྒྱན་པ་ནི༔ ལྟ་བ་ཡས་འབིབས་མཁའ་ལྟར་གསལ་བའི་བརྡ

སྐུ་སྟོད་སེང་གེ་འགྱིངས་འདྲའི་ལྷུན་མཐོ་ནི༔ བདུད་ཀྱི་སྡེ་ཡི་རྒོལ་བ་འཇོམས་པའི་བརྡ༔ བེར་མཐིང་རྡོ་རྗེའི་
རིས་ཅན་གསོལ་བ་ནི༔ ཐེག་དགུ་ཡང་རྩེ་བླ་མེད་མངོན་གྲུབ་བརྡ༔ ཆོས་གོས་དམར་པོ་གསེར་རིས་གསོལ་
བ་ནི༔ སྡེ་སྣོད་རྒྱུད་སྡེའི་བསྟན་པ་སྤེལ་བའི་བརྡ༔ ཟ་འོག་ཟླུམ་སྐོར་བརྗིད་པར་གསོལ་བ་ནི༔ འཁོར་འདས་
ཆོས་ཀུན་ཆོས་ཉིད་ཀློང་རྫོགས་བརྡ༔ གསེར་གྱི་སྙན་ཆ་དྲིལ་ཆུང་བརྒྱན་པ་ནི༔ འགྲོ་རྣམས་མ་རིག་
གཉིད་ལས་སློང་བའི་བརྡ༔ གསང་གོས་དཀར་པོ་ནང་དུ་གསོལ་བ་ནི༔ གསང་བ་སྔགས་ཀྱི་རིག་འཛིན་སྐྱོང་
བའི་བརྡ༔ ཕྱག་གཡས་རྡོ་རྗེ་མཁའ་ལ་གསོར་བ་ནི༔ ང་བདག་བདུད་སྡེ་དཔུང་ཚོགས་འཇོམས་པའི་བརྡ༔
ཕྱག་གཡོན་བདེ་སྟོང་ཐོད་བུམ་བསྣམས་པ་ནི༔ ཚེ་ལ་དབང་བའི་རིག་འཛིན་བརྙེས་པའི་བརྡ༔ གསང་བའི་
རྡོ་རྗེ་ལྦ་བ་སྦུབས་སུ་ནུབ༔ མ་ཆགས་མི་ཆགས་ཆགས་བྲལ་ཆེན་པོའི་བརྡ༔ ཞབས་ཟུང་རྒྱལ་པོ་རོལ་སྟབས་
བཞུགས་པ་ནི༔ སྣང་སྲིད་དབང་དུ་སྡུད་པའི་མཐུ་མངའ་བརྡ༔ སག་ལྷམ་འཇའ་རིས་ལྔ་བརྩེགས་གསོལ་བ་
ནི༔ ཉོན་ལྔའི་དྲེགས་ཚོགས་ཟིལ་གྱིས་གནོན་པའི་བརྡ༔ ཁ་ཊཾ་རྩེ་གསུམ་མཆན་དུ་བཅུག་པ་ནི༔ དུག་
གསུམ་རྩད་གཅོད་ཤེས་རབ་ཌཀིའི་བརྡ༔ མི་མགོ་སྐམ་སྙིང་རློན་གསུམ་བརྩེགས་པ་ནི༔ སྐུ་གསུམ་ལྷུན་
འགྲུབ་དུག་གསུམ་དག་པའི་བརྡ༔ ཚེ་བུམ་བཅུད་ཀྱིས་གང་བས་བརྒྱན་པ་ནི༔ སྐྱེ་འཆི་མེད་པ་ཚེ་དབང་
མཆོག་གི་བརྡ༔ རྡོ་རྗེ་རྒྱ་གྲམ་ཕྱོགས་མདོག་བརྒྱན་པ་ནི༔ འཁོར་འདས་ཆོས་ཉིད་དབྱིངས་ཀྱི་རྒྱས་གདབ་
བརྡ༔ ཡུ་བ་བརྒྱད་གཞོག་དཀར་ལ་ལྡེམ་པ་ནི༔ ཚོགས་བརྒྱད་མ་སྤངས་ཀ་ནས་དག་པའི་བརྡ་༔
དར་དཔྱངས་ཌ་དྲིལ་དྲིལ་ཆུང་བརྒྱན་པ་ནི༔ ཧེ་རུ་ཀཱ་པའི་ཚོགས་དཔོན་རོལ་པའི་བརྡ༔ རྭ་ལ་ལྕགས་
ལུང་དྲུག་གིས་བརྒྱན་པ་ནི༔ ཕ་རོལ་ཕྱིན་བཅུ་ཡོན་ཏན་མཐར་ཕྱིན་བརྡ༔ འཁོར་འདས་རབ་འབྱམས་
སྐུ་ལ་རྫོགས་པ་ནི༔ སྤྲོ་བསྡུ་ཀུན་གྱི་ཁྱབ་བདག་འཆང་བའི་བརྡ༔ བརྡ་དོན་རྟགས་ཀྱིས་སྙིང་ནས་རྗེས་དྲན་
ན༔ ཐུགས་རྗེ་མཐུ་རྩལ་མ་ཆུང་པདྨ་འབྱུང༔ ཞལ་བཞེས་དུས་ལ་བབས་སོ་པདྨ་འབྱུང༔ དམ་བཅའ་དེང་
འདིར་དགོངས་ཤིག་པདྨ་འབྱུང༔ བོད་འབངས་ཡལ་བར་འདོར་རམ་པདྨ་འབྱུང༔ བྱིན་རླབས་མངོན་སུམ་
སྩོལ་ཅིག་པདྨ་འབྱུང༔ འཁོར་བའི་སྡུག་བསྔལ་སྒྲོལ་མཛོད་པདྨ་འབྱུང༔ འགྲོ་བའི་ཉམ་ང་སོལ་ཅིག་པདྨ་
འབྱུང༔ བདེ་སྐྱིད་དབུགས་དབྱུང་སྩོལ་ཅིག་པདྨ་འབྱུང༔ བསྟན་འཛིན་མཛད་ཕྲིན་སྤེལ་ཅིག་པདྨ་འབྱུང༔

བསྟན་གཉིས་རྒྱས་པར་མཛོད་ཅིག་པདྨ་འབྱུང༔ རིག་འཛིན་ས་ལ་སྤོར་ཅིག་པདྨ་འབྱུང༔ སྐད་ཅིག་འགྲོ་
ཀུན་སྒྲོལ་ཅིག་པདྨ་འབྱུང༔ ཀ་དག་དོན་གྱི་བླ་མ་པད་འབྱུང་དང༔ དབྱེར་མེད་མངོན་སངས་རྒྱས་ཤིག་པདྨ་
འབྱུང༔ ཞེས་ཨོ་རྒྱན་ཆེན་པོའི་སྐུ་གཟི་བརྗིད་མཚུངས་པ་མེད་པར་མཇལ་ནས།བདག་དང་རིག་འཛིན་གར་ཆས་ཅན་མང་པོ་ལག་ན་རྡོ་རྗེ་དང་ཕུར་བུ་རེ་
ཐོགས་ནས་གཡས་སྐོར་དཔའ་བོའི་སྒེག་འགྲོས།གཡོན་བསྐོར་དཔའ་མོའི་ལྡེམ་འགྲོས་རེའི་མཚམས་སུ་གུས་འདུད་རེ་དང་བཅས།བརྡ་བསྟོད་འདི་བཞིན་ངག་
སྙན་ཆོས་ཉིད་བཞེད་པའི་སྒྲ་ལ་དྲངས་ཏེ་སྣང་བ་གཏད་མེད་ཀྱི་ངང་རྡོ་རྗེའི་འགྲོས་ཀྱིས་འཁྱམས་པས།ས་གཞི་དང་ཡུལ་ཅན་གྱི་ཤེས་པ་དང་བྲལ་བའི་འཇའ་
སྐོར་མིག་མང་རིས་དང་།བློས་མི་ཆུད་པར་ཕྱོགས་གཅིག་བརྡལ་བ་འོག་ཐམས་ཅད་ཁྲོ་བོ་དང་ཆོས་སྐྱོང་ཚོགས་དང་བཅས་པ་མ་འདྲེས་པར་གཅིག་གིས་གཅིག་
མི་སྒྲིབ་པ།མེར་མེར་ཤིག་ཤིག་ཏུ་གྱུར་པའི་སྣང་བ་དལ་ཅིག་འབྱམས་ཀླས་པ།བདག་ཅག་གི་དཔལ་མགོན་བླ་མ་གཏེར་ཆེན་ཆོས་ཀྱི་རྒྱལ་པོ་བདུད་འདུལ་ཧཱུྃ་
ནག་གླིང་པ་དང་། ཨོ་རྒྱན་ཆེན་པོ་ཐ་མི་དད་པའི་སྣང་བའི་ངང་སད་པ་ལྟ་བུ་བྱུང་བས་དེ་འཕྲལ་བྲིས་པ་དགེའོ། །རིག་འཛིན་བྱང་ཆུབ་རྡོ་རྗེ་ལ་གཟིགས་འབུལ་
ཞུས་པས། ད་ཁྱོད་ལ་གུ་རུའི་ཐུགས་སྒྲུབ་འབེབས་ཐུབ་པ་བྱུང་བ་སྟོང་ཚིག་མཆོད་བཤགས་ཀྱི་མགོར། འདི་སྒྱུར་དགོས་རེད་གསུངས་ཤིང་བཀའ་ཡི་དབུགས་
བྱུང་ཐོབ་པ་ཤིན་ཏུ་དགེ་བར་གྱུར་ཅིག དགེའོ། །དགེའོ། །དགེའོ། །

༄༅། ། ལྷ་ཡི་བླ་མ་མཚོ་སྐྱེས་རྡོ་རྗེ་ལ་གསོལ་བ་ཕུར་ཚུགས་སུ་བཏབ་པ་
བདུད་དཔུང་ཟིལ་གནོན།
ལྷ་བཙུན་ནམ་མཁའ་འཇིགས་མེད་རྩལ།
ཨེ་མ་ཧོ། རྒྱུ་མེད་རང་ཤར་འོད་ཀྱི་སྐུ། །བཅོས་མིན་ལྷུན་གྲུབ་རྒྱལ་བའི་དབང་། །སྲིད་དང་ཞི་བའི་
དཔལ་མགོན་རྗེ། །པདྨ་འབྱུང་ལ་གསོལ་བ་འདེབས། །ཏིང་འཛིན་ཡེ་ཤེས་རྒྱ་མཚོའི་དབུས། །
འདབ་ཡངས་པདྨའི་འབྲས་བཟང་རྩེར། །སྒྱུ་འཕྲུལ་སྤྲུལ་པའི་སངས་རྒྱས་མཆོག །པདྨ་འབྱུང་ལ་
གསོལ་བ་འདེབས། །ངོ་བོ་ཀུན་ཏུ་བཟང་པོའི་མདངས། །སྣང་བ་རིགས་ལྔ་མ་འདྲེས་གསལ། །
ཤར་ནི་པད་འབྱུང་སྐུ་རུ་ཤར། །མ་ཧཱ་གུ་རུར་གསོལ་བ་འདེབས། །སྐུ་ཡིས་ཞིང་ཁམས་མ་ལུས་
ཁྱབ། །གསུང་ནི་འགྲོ་ཀུན་སྐད་དུ་སྟོན། །ཐུགས་ནི་མཁའ་ལྟར་ཁྱབ་བརྡལ་ཆེ། །མཧཱ་གུ་རུར་གསོལ་བ་
འདེབས། །ཞི་ཞིང་འཛུམ་པར་རྒྱལ་སྲིད་བསྐྱངས། །དཔའ་ཞིང་གཏུམ་པར་དུར་ཁྲོད་འགྲིམས། །རྔམ་
ཞིང་འཇིགས་པས་སྡེ་བརྒྱད་བརྟུལ། །ཤོར་བ་གཞོན་ནུར་གསོལ་བ་འདེབས། །བརྩེ་བས་འཛམ་གླིང་
ཆོས་ལ་བསྒྱུར། །མཛད་པས་རྫུ་འཕྲུལ་མི་ཟད་སྟོན། །སྐྱོབ་པས་ལྷ་སྲིན་དམ་ལ་བཏགས། །ཤོར་
བ་གཞོན་ནུར་གསོལ་བ་འདེབས། །ཁྱོད་ཀྱི་སྐུ་ནི་གཞོམ་གཞིག་བྲལ། །ཇི་སྲིད་སྲིན་པོའི་ཁ་གནོན་
མཛད། །དཔག་ཡས་ཐུགས་རྗེའི་རླབས་འཕྲོ་བ། །སྲིན་པོའི་རྒྱལ་ལ་གསོལ་བ་འདེབས། །རྒྱ་བོད་གྲུབ་
ཐོབ་སངས་རྒྱས་སྟོང་། །དུས་གསུམ་རྒྱུད་སྡེའི་ལྷ་ཚོགས་ཀུན། །ཁྱོད་ཀྱི་སྤྲུལ་པར་མ་གྱུར་མེད། །སྲིན་
པོའི་རྒྱལ་ལ་གསོལ་བ་འདེབས། །དུས་གསུམ་མ་བསྒྲིབས་ས་ལེར་མཁྱེན། །མངོན་སུམ་ལྟ་བུར་ལུང་
སྟོན་མཛད། །འགྲོ་བའི་སྐྱབས་མཆོག་ཨོ་རྒྱན་རྗེ། །ཐོད་ཕྲེང་རྩལ་ལ་གསོལ་བ་འདེབས། །
ཁམས་གསུམ་སྟོང་པར་མ་གྱུར་བར། །ཁྱོད་ཀྱི་གདུལ་བྱ་རྫོགས་མ་གྱུར། །གང་ལ་གང་འདུལ་དེར་སྐུར་

སྟོན། །ཐོད་ཕྲེང་རྩལ་ལ་གསོལ་བ་འདེབས། །དཔག་ཡས་ཐུགས་རྗེ་ནམ་མཁའི་ཀློང་། །གནམ་ལྕགས་
ལྟ་བུའི་ནུས་པ་ཡིས། །བར་ཆད་གཟུང་འཛིན་ཐལ་བར་རློག །ཐོད་ཕྲེང་རྩལ་ལ་གསོལ་བ་འདེབས། །
མཁྱེན་བརྩེ་པདྨའི་རྫིང་བུ་ནས། །སྐུ་མཆོག་ཡིད་བཞིན་ནོར་བུའི་གར། །ཞི་དང་ཁྲོ་ཆགས་སྣ་ཚོགས་
འབར། །པདྨ་དྲག་པོར་གསོལ་བ་འདེབས། །གདུང་བའི་ང་རོས་ཁྱོད་འབོད་ན། །བར་སྣང་འཇའ་ཟེར་
ཐིག་ལེའི་ངང་། །མཁའ་ལ་སྤྱོད་པའི་ཞིང་ཀུན་གཡོ། །རིགས་བརྒྱའི་དབང་པོར་གསོལ་བ་འདེབས། །
སྤྱི་བོའི་གཙུག་ཏུ་ཁྱོད་བསྒོམས་ན། །བག་ཆགས་ལུས་སྣང་འོད་དུ་ཡལ། །ཡུལ་སྣང་ཨོ་རྒྱན་མཁའ་
འགྲོའི་གླིང་། །རིགས་བརྒྱའི་དབང་པོར་གསོལ་བ་འདེབས། །དད་དང་གདུང་ཤུགས་ལྡན་པའི་བུ། །
མ་བཅོས་རིག་པ་བླ་མར་ཤར། །སྲིད་པའི་འོད་སྣང་ཤག་མ་ཤིག །ཕ་གཅིག་དྲན་ནོ་གུ་རུ་རྗེ། །སྣང་བ་སྨྱུ་
མར་བན་མ་བུན། །སེམས་ཉིད་ཆོས་སྐུར་འལ་མ་འོལ། །དད་པའི་ང་རོ་ལང་མ་ལོང༌། །ཕ་གཅིག་དྲན་ནོ་
གུ་རུ་རྗེ། །ཕྱི་ཡི་སྣང་བ་འཇའ་ཟེར་འཁྲུག །ནང་གི་སེམས་ཉིད་ཆོས་སྐུར་གཡོ། །བར་གྱི་གཟུང་འཛིན་
དབྱིངས་སུ་དག །རང་རིག་པདྨ་འབྱུང་གནས་མཁྱེན། །ཡར་གྱི་རེ་བ་ཀ་ནས་དག །མར་གྱི་དོགས་པ་
མཐའ་ནས་སངས། །བར་གྱི་འོད་གསལ་དད་པར་གཡོ། །རང་རིག་པདྨ་འབྱུང་གནས་མཁྱེན། །གནས་
འདིར་ཆོས་ཉིད་ཟད་དུ་ཆུག །གཏན་འདིར་གཟུགས་ཕུང་འོད་ལྔར་སྤོར། །ད་ལྟ་འབྲས་བུ་སྐུ་བཞི་
ཐོབ། །ཐིག་ལེ་ཡེ་ཤེས་སྙིང་པོར་ཐིམ། །ཆོས་ཉིད་ཟད་དོ་ཨོཾ་ཨཱཿཨཱཿཧཱུྃ། །ཕཊ། བཀྲ་ཤིས། །

༄༅། །བཀའ་བརྒྱད་ཆེན་མོ་གསང་བ་ཟིལ་གནོན་ལས༔ བླ་མ་རྒྱང་
འབོད་ཐུགས་རྗེའི་ལྕགས་ཀྱུ་བཞུགས་སོ༔
གནམ་ལྕགས་རྩ་གསུམ་གླིང་པ།
ས་མ་ཡ༔ ཨེ་མ༔ གསང་བ་ཟིལ་གནོན་ལྷ་ལ་འདུད༔ བདག་འདྲ་ཡེ་ཤེས་མཚོ་རྒྱལ་གྱིས༔ བླ་མའི་གསོལ་འདེབས་རིམ་པ་ནི༔ གསུང་དབྱངས་ཐུགས་རྗེའི་ལྕགས་
ཀྱུ་བསྟན༔ ཡེ་ཤེས་བུ་རང་ཡིད་ལ་ཟུངས༔ ཡི་གེར་ཐོབ་ལ་གཏེར་དུ་སྦོས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ དེ་ཡང་བྱིན་རླབས་བླ་མའི་གདུང་
དབྱངས་ལ་གཉིས་ཏེ༔ ཕྱོགས་མེད་རི་ཁྲོད་འགྲིམ་པའི་ཚེ༔ བླ་མའི་ཉམས་དབྱངས་འབོད་པ་གཅེས༔ རྐྱེན་ངན་གློ་བུར་ཤར་བའི་ཚེ༔ བླ་མའི་ཉམས་དབྱངས་འབོད་
པ་གཅེས༔ ཁྱད་པར་ཐུན་དྲུག་ཐམས་ཅད་དུ༔ ཉམས་དབྱངས་བླ་མ་འབོད་པ་གཅེས༔ དེ་ནི་རང་དོན་རིམ་པའོ༔ སྒོ་གསུམ་རྒྱ་ཡན་ཤོར་བའི་ཚེ༔ བླ་མའི་ཐུགས་དང་
དབྱེར་མེད་བསྲེ༔ ལམ་བཞིའི་ཤེས་པ་འགག་པའི་ཚེ༔ བླ་མའི་ཐུགས་དང་དབྱེར་མེད་བསྲེ༔ གནས་དྲུག་དུཁས་གཡེང་བའི་ཚེ༔ བླ་མའི་ཐུགས་དང་དབྱེར་མེད་བསྲེ༔ དེ་
ནི་ངེས་དོན་རིམ་པའོ༔ ད་ནི་བླ་མ་འབོད་པ་སྟེ མི་ཕྱེད་གདུང་བའི་དབྱངས་ཀྱི་ངང་༔ རྩེ་གཅིག་གསོལ་བ་འདི་ལྟར་གདབ༔ ན་མོ་གུ་རུ༔ བདག་ཉིད་
ཐ་མལ་ཤེས་པ་རྣམ་དག་པའི༔ སྤྱི་བོ་དུང་ཁང་སྟེང་གི་ནམ་མཁའ་ལ༔ ཡེ་ཤེས་ལྔ་ལྡན་འཇའ་འོད་
གཏིབས་པའི་ཀློང་༔ སྒྱུ་མའི་སྣང་ཚུལ་ངང་ལས་གྲུབ་པའི་སྐུ༔ གཏན་གྱི་སྐྱབས་གནས་བླ་མ་གུ་རུ་རྗེ༔
སྐུ་མདོག་དཀར་དམར་མཛེས་འཛུམ་གཞོན་ཚུལ་ཅན༔ པད་ཞྭ་ཟབ་བེར་ཆོས་གོས་རྣམ་གསུམ་གསོལ༔
རྡོ་རྗེ་བྷནྡྷ་ཚེ་བུམ་ཁ་ཊཾ་བརྟེན༔ ཞབས་གཉིས་བརྐྱང་བསྐུམ་ཡེ་ཤེས་རོལ་པའི་ཚུལ༔ གཡས་གཡོན་ཞི་
བ་ལས་ཀྱི་མཁའ་འགྲོ་མ༔ དཀར་སེར་དམར་ལྗང་ཆགས་པའི་གར་སྟབས་ཅན༔ གཅེར་མོ་བྷ་ག་ནུ་མ་
རབ་ཏུ་རྒྱས༔ བདེ་བ་མི་བཟོད་གར་གྱི་འཁྲུལ་འཁོར་བསྒྱུར༔ དེ་ལྟར་རང་འདྲས་མཁའ་ལམ་བུན་
གྱིས་གང་༔རྩ་བའི་བླ་མ་སྐྱབས་ཡུལ་ཀུན་འདུས་ཉིད༔ཡེ་ཤེས་མཁའ་འགྲོ་གསང་བ་འབུམ་གྱིས་བསྐོར༔
ཐབས་ཤེས་ཟུང་འཇུག་བདེ་སྟོང་སྐུ་ཉིད་ལ༔ མི་ཕྱེད་གདུང་བས་གསོལ་བ་སྙིང་ནས་འདེབས༔ སྣང་
སྟོང་སྐུ་ལ་གྲག་སྟོང་གསུངས༔ བདེ་སྟོང་ཐུགས་མཆོག་ཡེ་ཤེས་དབྱིངས༔ སྐྱབས་ཡུལ་ངོ་བོ་པདྨ་འབྱུང་༔

མ་སྲིང་མཁའ་འགྲོའི་ཚོགས་བཅས་ལ༔ རྩེ་གཅིག་གདུང་བས་གསོལ་བ་འདེབས༔ ཁྱེད་ཉིད་ལྟ་བུར་
བྱིན་གྱིས་རློབས༔ བླ་མ་མཁྱེན་ནོ༔ བླ་མ་མཁྱེན་ནོ༔ བླ་མ་མཁྱེན་ནོ༔ ཀྱེ་མ་ཀྱི་ཧུད༔ མཚུངས་མེད་
སྐྱབས་གཅིག་གི་ངོ་བོ༔ ཐུགས་རྗེ་བྱིན་རླབས་ཀྱི་གཏེར་ཆེན༔ ཐབས་མཆོག་གསང་སྔགས་ཀྱི་སྡོང་པོ༔
དྲིན་ཆེན་པདྨ་དེ་འབྱུང་གནས༔ ཤེས་རབ་ཟབ་ཡངས་ཀྱི་གསང་མཛོད༔ མ་སྲིང་མཁའ་འགྲོ་ནི་རྒྱ་
མཚོས༔ གསོལ་འདེབས་བྱེད་པོ་ལ་གཟིགས་དང་༔ ཐར་ལམ་ཐེམ་སྐས་ལ་འགྲོ་བའི༔ ལམ་སྟོན་ལྕགས་
ཀྱུ་ཞིག་གནོངས་དང་༔ དུས་ངན་མར་འགྲིབ་ཀྱི་བསྐལ་པ༔ རྩོད་ལྡན་སྙིགས་མ་ཡི་དུས་འདིར༔ ཅི་བྱས་
ལོག་པ་རུ་སྐྱེས་པའི༔ དྲེད་པོ་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔
སྐྲ་བྲེགས་ངུར་སྨྲིག་འདྲ་གྱོན་ཡང་༔ སྡོམ་གསུམ་གཡང་ས་རུ་དོར་ཏེ༔ ཉོན་མོངས་འབའ་ཞིག་ལ་སྤྱོད་
པའི༔ ལས་ངན་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ སོ་ཐར་
ཁས་ལེན་འདྲ་ཞུས་ཀྱང་༔ དམ་ཚིག་ངོས་ལྐོག་ལ་ཤོར་ཞིང་༔ དུག་ལྔ་མི་ཆོས་ལ་འབྱམས་པའི༔ སྙིང་
མེད་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ ལུས་ཚུལ་དགེ་
སློང་དུ་འཛིན་ཡང་༔ སྤྱོད་པ་འཇིག་རྟེན་དུ་ཤོར་ཏེ༔ ཁྱིམ་འཛིན་ཕལ་པ་ལས་སྡུག་པའི༔ ཁྲེལ་
མེད་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ བསླབ་སྦྱང་ཁ་བཤད་
ལ་མཁས་ཀྱང་༔ སྙིང་པོའི་ཉམས་ལེན་དེ་བོར་ནས༔ བྱང་སེམས་ཕམ་ལྟུང་དུ་ཤོར་བའི༔ ཁེང་ལྡན
བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ དགེ་འདུན་ཚོགས་གྲལ་ལ་
འགྲིམས་ཀྱང་༔ དག་སྣང་གྲུབ་མཐའ་ཡིས་བཅིངས་ནས༔ ཆགས་སྡང་མི་ནག་ལས་སྡུག་པའི༔
སྐལ་ངན་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ སྨོན་ལམ་
ཡར་འདྲེན་ལ་རེ་ནས༔ ཤི་གསོན་སྔས་ཁ་ལ་འགྲིམས་ཀྱང་༔ སྤྱོད་པ་ལས་ངན་རང་བསགས་པའི༔ རྣམ་
སྨིན་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ གཞིས་དགོན་ཆགས་
སྡང་གིས་བཟུང་ནས༔ བསྙེན་སྒྲུབ་ཁེ་ཚོང་ལ་གཡེང་སྟེ༔ རྣམ་སྨིན་རང་ཤུགས་སུ་འཁོར་བའི༔ ཉེས་ཅན་
བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ འདུལ་བ་བྱ་བཏང་

ཆས་འཛིན་ཡང་༔ སེར་སྣ་ཞེན་ཆགས་ཀྱིས་བཅིངས་ནས༔ ཡི་དྭགས་འཇིག་རྟེན་གྱི་སེར་གཟུགས༔
བསེ་རག་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ བླ་མས་ཐུགས་
རྗེས་རང་སྐྱོབས་ཤིག༔ ལས་ངན་རྣམ་སྨིན་ལས་སྒྲོལ་ཅིག༔ ཀྱེ་མ་ཀྱི་ཧུད༔ དཀྱིལ་འཁོར་རྒྱ་མཚོའི་གཙོ་
བོ་གུ་རུ། རིགས་ཀུན་ཁྱབ་བདག་ངོ་བོ་པད་འབྱུང་༔ འཁོར་བའི་རྒྱ་མཚོ་སྒྲོལ་བའི་དེད་དཔོན༔ དུག་ལྔའི་
དམག་ཚོགས་ཟློག་པའི་ཡེ་ཤེས༔ བཀའ་དྲིན་འཁོར་མེད་བླ་མ་གུ་རུ༔ དབྱིངས་ཕྱུག་ཌཀྐིའི་ཚོགས་
དང་བཅས་ལ༔ རྩེ་གཅིག་གསོལ་བ་སྙིང་ནས་འདེབས་སོ༔ ཐུགས་རྗེས་ཡལ་བ་རུ་མ་དོརཐེག་
ཆེན་ས་མཁན་རང་མཛོད་དང་༔ སྐྱབས་མཆོག་ཡིད་བཞིན་གྱི་ནོར་བུ༔ བླ་མ་མཁྱེན་ནོ༔ བླ་མ་
མཁྱེན་ནོ༔ བླ་མ་མཁྱེན་ནོ༔ ཡང་མཐའ་ཉི་ཤུ་ཡི་ས་རྟགས༔ འཕོ་འཆུག་དྲག་པོ་ཡི་དབང་གིས༔ དམག་
འཁྲུག་མཚོན་ཆ་ལ་འཐབས་པའི༔ ཞེ་སྡང་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་
སྐྱོབས་ཤིག༔ གསང་སྔགས་ཐེག་ཆེན་ལ་ཞུགས་ཀྱང་༔ ཉམས་ལེན་འཁྲི་བ་ཡིས་བཅིངས་ནས༔ ཨ་
འཐས་གོལ་ས་རུ་ཤོར་བའི༔ ལེ་ལོ་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་
སྐྱོབས་ཤིག༔ བསྐྱེད་རིམ་དཀྱིལ་འཁོར་ལ་ཞུགས་ཀྱང་༔ དམ་ཚིག་བསྙེན་སྒྲུབ་ཀུན་ཡལ་ནས༔ རྒྱུད་
སྡེའི་ཁས་བླངས་ཀུན་ཉམས་པའི༔ བནྡེ་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་
སྐྱོབས་ཤིག༔ ཨ་ཏི་སྙིང་པོ་འདྲ་ཞུས་ཀྱང་༔ གནས་ལུགས་འཛིན་པ་ཡིས་བཅིངས་ནས༔ ཚོགས་དྲུག་
འགོག་ལམ་དུ་ཤོར་བའི༔ ཨ་འཐས་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་
སྐྱོབས་ཤིག༔ སྔགས་ལུགས་ཕོ་ཉ་ལ་བསྟེན་རློམ༔ ངོ་ཚ་གསང་ཁྲེལ་འདྲ་མེད་ཅིང་༔ བྱང་སེམས་འཕོ་
བསྡམ་ལས་ཉམས་པའི༔ འདོད་སྲེད་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་
སྐྱོབས་ཤིག༔ ཆ་ལུགས་བཙུན་ཆས་ཙམ་འཛིན་ཡང་༔ སྤྱོད་འགྲོས་བུད་མེད་དང་བསྡོངས་ནས༔ བྱི་ཕྲུག་
ཐོར་པོ་རང་སྲོག་པའི༔ ཡ་ཕོ་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔
བསྐྱེད་རྫོགས་ཡིན་ལོ་ཙམ་ཞུས་ནས༔ གྲོང་ནག་དཀོར་སྡུད་ལ་འབྱམས་ཏེ༔ མོ་རྐུ་ཆང་འཐུང་རང་རྒྱབ་
པའི༔ གཏེ་ཕོ་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ དབང་ཡོད་

སེར་གཟུགས་འདྲ་ཡིན་སེམས༔ བསྙེན་སྒྲུབ་ཁ་མཆུ་ལ་སྦྱངས་ནས༔ མི་ལུས་སྟོང་ལོག་ལ་བསྒྲུབས་
པའི༔ ལྕགས་མགོ་བདག་འདྲ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ མཚན་
ལྡན་བླ་མ་འདྲ་མཇལ་ཡང་༔ ངེས་ཤེས་དག་སྣང་ཀུན་འགྲིབ་ཅིང་༔ ཅི་བྱེད་ལོག་ལྟ་ལ་སྦྱངས་པའི༔ མུན་
གཟུགས་བདག་འདྲ་ལ་གཟིགས་དང་༔མཐའ་མེད་སེམས་ཅན་རྣམས་སྐྱོབས་ཤིག༔ བླ་མས་ཐུགས་རྗེས་
རང་གཟིགས་དང་༔ བག་ཆགས་འཐིབ་པོ་འདི་སོལ་ཅིག༔ ཀྱེ་མ་ཀྱི་ཧུད༔ ཐུགས་རྗེ་བྱིན་རླབས་ཀྱི་ཉི་
འོད༔ མུན་པ་སེལ་བ་ཡི་སྒྲོན་མེ༔ ཐར་ལམ་མྱུར་བགྲོད་ཀྱི་རྟ་མཆོག༔ ཉོན་མོངས་ཚད་འཇོམས་
ཀྱི་སྨན་པ༔ བཀྲེས་སྐོམ་སྒྲིབ་སེལ་གྱི་ཆུ་རྒྱུན༔ དབུལ་བ་གདུང་སེལ་གྱི་མཛོད་གླིང་༔ འདྲེན་མཆོག་པདྨ
དེ་འབྱུང་གནས༔ ཐར་ལམ་ས་མཁན་གྱི་འགྲོ་མགོན༔ རིག་འཛིན་ཡབ་ཡུམ་གྱི་ཚོགས་ལ༔ གདུང་བས་
གསོལ་བ་རང་འདེབས་སོ༔ ཐུགས་རྗེས་ད་ལྟ་རང་གཟིགས་ཤིག༔ མི་འདོད་སྡུག་བསྔལ་གྱི་གླིང་འདིར༔
ཡུན་རིང་ཐ་མལ་དུ་འཁྱམས་ནས༔ ཐར་ལམ་འཇུ་ཐག་རང་ཆད་པའི༔ སྐྱེ་བོ་ལས་ངན་ལ་གཟིགས་དང་༔
མཐའ་མེད་སེམས་ཅན་རྣམས་སྐྱོབས་ཤིག༔ མི་ལུས་ཀུན་ཚང་འདྲ་ཐོབ་ཀྱང་༔ དོན་མེད་གཡེང་བ་ལ་
ཟད་ཅིང་༔ ཆགས་སྡང་བཙོན་ར་རུ་ཚུད་པའི༔ སྐྱེ་བོ་ལས་ངན་ལ་གཟིགས་དང་༔ མཐའ་མེད་སེམས་
ཅན་རྣམས་སྐྱོབས་ཤིག༔ ཁྱིམ་ཐབ་ས་བཟུང་ལ་སྦྱངས་ཤིང༔ མི་ཚེ་འཐབ་རྩོད་ལ་ཕུད་ནས༔ མྱ་ངན་ཟད་
མཐའ་རང་མེད་པའི༔ སྐྱེ་བོ་ལས་ངན་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔
བསོད་ནམས་དབུལ་བ་ཡི་ཤུགས་ཀྱི༔ ཁ་ཟས་རྒྱབ་གོས་ལ་བརྟེན་ནས༔ བསད་བཅད་རྡུང་རྡེག་དང་
བཙོག་པའི༔ སྡིག་ཅན་སྐྱེ་བོ་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ ཁས་
གྲགས་ཀུན་བཀུར་གྱི་ཆེད་དུ༔ སྨོན་ལམ་ལོག་པ་རུ་འབྲེལ་ཞིང་༔ གནོད་འཚེ་མི་དགེ་ལྔ་སྤྱོད་པའི༔
སྐྱེ་བོ་ལས་ངན་ལ་གཟིགས་དང་༔ མཐའ་མེད་སེམས་ཅན་རྣམས་སྐྱོབས་ཤིག༔ བླ་མས་ཐུགས་རྗེས་རང་
གཟིགས་ཤིག༔ ཁས་ལེན་བླ་མ་ལ་ཞུས་ཀྱང་༔ ཉམས་ལེན་བག་མེད་ལ་སྤྱོད་དེ༔ མི་ཚེ་འཁོར་བ་ཡི་
གཡོག་མོ༔ བཙུན་མ་ཆོས་མེད་ལ་གཟིགས་དང་། ལས་ངན་སེམས་ཅན་རྣམས་སྐྱོབས་ཤིག༔ ཆ་
ལུགས་སེར་གཟུགས་ཙམ་འཛིན་ཡང་༔ ཉོན་མོངས་ཚད་གདུང་གིས་དེད་ནས༔ དུང་དུང་མུན་ནག་ཀུན་

བསྙགས་པའི༔ བཙུན་མ་ཆོས་མེད་ལ་གཟིགས་དང་༔ ལས་ངན་སེམས་ཅན་རྣམས་སྐྱོབས་ཤིག༔ མི་ཁ་
སྒྲོ་སྐུར་ལ་འཇིགས་ནས༔ བྱི་ཕྲུག་ས་དོང་ལ་སྦས་ཤིང་༔ འདི་ཕྱི་གཉིས་ཕུང་རང་ཐོན་པའི༔ བཙུན
མ་ཆོས་མེད་ལ་གཟིགས་དང་༔ ལས་ངན་སེམས་ཅན་རྣམས་སྐྱོབས་ཤིག༔ སྣང་བ་རྒྱ་ཡན་དུ་འགྲོ་ནས༔
ཆང་འཐུང་ཁྱོ་ཕོ་ཀུན་འཚོགས་སརཿ༔ བྲེད་གདུང་འདོད་ཆགས་ཀྱིས་གཟིར་བའི༔ བཙུན་མ་ཆོས་མེད་ལ་
གཟིགས་དང་༔ ལས་ངན་སེམས་ཅན་རྣམས་སྐྱོབས་ཤིག༔ དབེན་རི་ཟླ་ཤས་ཙམ་འཛིན་ཡང་༔ བསྙེན་
སྒྲུབ་ཐག་ལས་ལ་བརྩོན་ཏེ༔ མགོ་བསྐོར་མི་ཁ་ཡི་འཚམས་པ༔ བཙུན་མ་ཆོས་མེད་ལ་གཟིགས་དང་
ལས་ངན་སེམས་ཅན་རྣམས་སྐྱོབས་ཤིག༔ ནམ་ཞིག་འབྱུང་བ་རང་འཐོར་ཚེ༔ བ་ཉལ་གླང་ཉལ་གྱི་
འཆི་སྟངས༔ སྣང་བ་གར་འགྲོ་ཙམ་མེད་པའི༔ བཙུན་མ་ཆོས་མེད་ལ་གཟིགས་དང་༔ ལས་ངན་སེམས་
ཅན་རྣམས་སྐྱོབས་ཤིག༔ བླ་མས་ཐུགས་རྗེས་རང་གཟིགས་ཤིག༔ ཉིན་མོ་ལས་དཀའ་ལ་གཡེང་ཞིང་༔
བར་སྐབས་ཆགས་སྡང་གི་མིག་སེར༔ མཚན་མོ་གཏི་མུག་ཏུ་འཁྱམས་པའི༔ ནག་མོ་ཆོས་མེད་ལ་
གཟིགས་དང་༔ ལས་ངན་རྣམ་སྨིན་ལས་སྐྱོབས་ཤིག༔ ཁྱིམ་འཛིན་དབང་ཆེན་ཡིན་བསམས་པས༔ བྲན་
གཡོག་སྡུག་བསྔལ་གྱིས་སྐྱོང་སྟེ༔ ལྟོ་མེད་གོས་མེད་ཀྱི་ཡི་དྭགས༔ ནག་མོ་ཆོས་མེད་ལ་གཟིགས་དང་༔
ལས་ངན་སེམས་ཅན་རྣམས་སྐྱོབས་ཤིག༔ མི་ལུས་བུད་མེད་དུ་ཡིན་ཡང་༔ སྡིག་རྔམ་སྲིན་མོ་ལས་ཆེ་
བའི༔ སྲོག་གཅོད་དབུགས་ལེན་གྱི་གཙོ་མོ༔ ནག་མོ་ཆོས་མེད་ལ་གཟིགས་དང་༔ སྡུག་བསྔལ་སེམས་
ཅན་རྣམས་སྐྱོབས་ཤིག༔ ཚེ་འདིར་སྡོད་རོགས་ཀྱི་ཁྱོ་ཕོ༔ ངོ་ནག་སྙིང་རྩུབ་ཀྱིས་སྐྱོང་སྟེ༔ ཆགས་སྡང་བྱི་
ཕོ་རང་བསམ་པའི༔ ནག་མོ་ཆོས་མེད་ལ་གཟིགས་དང་༔ སྡུག་བསྔལ་སེམས་ཅན་རྣམས་སྐྱོབས་ཤིག༔
མི་ཚེ་ཉོན་མོངས་ལ་ཤོར་བའི༔ ཕོ་གྱོད་ཤ་རྩ་རུ་གཏུགས་ཏེ༔ རྣམ་སྨིན་དམྱལ་བ་ཡི་ས་བོན༔ ནག་མོ་
ཆོས་མེད་ལ་གཟིགས་དང་༔ སྡུག་བསྔལ་སེམས་ཅན་རྣམས་སྐྱོབས་ཤིག༔ བླ་མས་ཐུགས་རྗེས་རང་
གཟིགས་ཤིག༔ ལོ་ཚད་སྨིན་གྲལ་དུ་མེད་ཀྱང་༔ ཉོན་མོངས་ཨ་རོགས་ལས་ཆེ་བའི༔ མཛེ་ཕོ་མན་ཙམ་
ཀུན་བསྡུས་པའི༔ བུ་མོ་ཆོས་མེད་ལ་གཟིགས་དང་༔ སྡུག་བསྔལ་སེམས་ཅན་རྣམས་སྐྱོབས་ཤིག༔
ཁྲེལ་དང་མི་ཚུལ་དུ་བྲལ་ནས༔ བྲན་གཡོག་སྡུག་སྨིན་ལ་སྦྱར་ཏེ༔ ཆུ་སྣོད་ཐོར་ཟས་ཡན་བསྡུ་བའི༔

བུ་མོ་ཆོས་མེད་ལ་གཟིགས་དང་༔ སྡུག་བསྔལ་སེམས་ཅན་རྣམས་སྐྱོབས་ཤིག༔ མི་ཚེ་ལས་ངན་ལ་ཟད་
ནས༔ ཁ་གཏད་མི་ཁྱིམ་དུ་བསྐོས་པའི༔ མནར་མེད་ཁྲིད་པ་ཡི་གཏིང་རྡོ༔ བུ་མོ་ཆོས་མེད་ལ་
གཟིགས་དང་༔ སྡུག་བསྔལ་སེམས་ཅན་རྣམས་སྐྱོབས་ཤིག༔ བླ་མས་ཐུགས་རྗེས་རང་གཟིགས་ཤིག༔
འཁོར་བའི་རྒྱ་མཚོ་འདི་སྐོམས་ཤིག༔ མཐའ་མེད་སེམས་ཅན་རྣམས་དྲོངས་ཤིག༔ རིགས་དྲུག་ས་བོན་
རྣམས་སྲེགས་ཤིག༔ ལས་ངན་རྣམ་སྨིན་རྣམས་ཕྲོལ་ཅིག༔ ཚེ་གཅིག་སངས་རྒྱས་ལམ་སྟོན་ཅིག༔
བླ་མ་མཁྱེན་ནོ༔ བླ་མ་མཁྱེན་ནོ༔ བླ་མ་མཁྱེན་ནོ༔ མཚུངས་མེད་པདྨ་འབྱུང་གནས༔ དབྱེར་མེད་རྩ་
བའི་བླ་མ༔
༈ གར་དབང་གནམ་ལྕགས་རྡོ་རྗེ། དྲིན་ཆེན་རྩ་གསུམ་གླིང་པ། རིག་འཛིན་རྡོ་རྗེ་བདུད་འདུལ། པདྨ་
གཏེར་བདག་གླིང་པ། སྔགས་འཆང་ནག་དྲག་རྩལ། ཀརྨ་ལས་འབྲེལ་གླིང་པ།་གནམ་ལྕགས་རྡོ་རྗེ་མན་ནས་
འདི་ལན་མཆན་བུ་ཡིན་པར་སྣང་། རྗེ་བཙུན་ཁྱེད་རང་མཁྱེན་ནོ༔ ཐུགས་རྗེས་ད་ལྟ་རང་གཟིགས་ཤིག༔ ན་མོ༔
བཀའ་དྲིན་ཅན་གྱི་བླ་མ༔ སྐུ་དྲིན་ཅན་གྱི་བླ་མ༔ གསུང་དྲིན་ཅན་གྱི་བླ་མ༔ ཐུགས་དྲིན་ཅན་གྱི་བླ་མཿ༔
གུ་རུ་ཁྱེད་རང་ལྟ་བུར་བྱིན་གྱིས་རློབས་ཤིག༔ ད་ལྟ་ཉིད་དུ་བྱིན་གྱིས་རློབས་ཤིག༔ མྱུར་བ་ཉིད་དུ་བྱིན་
གྱིས་རློབས་ཤིག༔ འདུག་ས་འདི་ཉིད་དུ་བྱིན་གྱིས་རློབས་ཤིག༔ གནས་ཁང་འདི་ཉིད་དུ་བྱིན་གྱིས་
རློབས་ཤིག༔ མལ་ས་འདི་ཉིད་དུ་བྱིན་གྱིས་རློབས་ཤིག༔ ཐུན་མཚམས་འདི་ཉིད་དུ་བྱིན་གྱིས་རློབས་
ཤིག༔ འབྲལ་བ་མེད་པར་བྱིན་གྱིས་རློབས་ཤིག༔ བརྩེ་བ་ཆེན་པོས་བྱིན་གྱིས་རློབས་ཤིག༔ སྐུ་མཉམ་
པར་བྱིན་གྱིས་རློབས་ཤིག༔ གསུང་མཉམ་པར་བྱིན་གྱིས་རློབས་ཤིག༔ ཐུགས་མཉམ་པར་བྱིན་གྱིས་
རློབས་ཤིག༔ མཛད་པ་མཉམ་པར་བྱིན་གྱིས་རློབས་ཤིག༔ ནུས་མཐུ་མཉམ་པར་བྱིན་གྱིས་རློབས་ཤིག༔
འདུལ་བྱ་མཉམ་པར་བྱིན་གྱིས་རློབས་ཤིག༔ ཐུགས་རྗེ་མཉམ་པར་བྱིན་གྱིས་རློབས་ཤིག༔ སྨོན་ལམ་
མཉམ་པར་བྱིན་གྱིས་རློབས་ཤིག༔ བླ་མ་མཁྱེན་ནོ༔ ཞེས་བརྒྱའམ་སྟོང་བརྗོད༔ ས་མ་ཡ༔ ཨེ་མ༔ བདག་འདྲ་ཡེ་ཤེསམཚོ་
རྒྱལ་གྱིས༔ ཉམས་ལེན་བླ་མ་རྒྱང་འབོད་འདི༔ རིགས་དྲུག་འདྲེན་པའི་ལྕགས་ཀྱུར་བཞག༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ གཏེར་རྒྱ༔ སྤས་རྒྱ༔

ཟབ་རྒྱ༔ གསང་རྒྱ༔ གཏད་རྒྱ༔ བདག་འདྲ་པདྨ་གཏེར་བདག་གླིང་པས༔ ལྕགས་བྱི་ལོར་སྦས་ཚལ་ནས་གདན་དྲངས་ཤིང་ཤོག་སེར་ནས་ཞལ་བསྒྱུར་བའོ། ཞལ་
དྲོ་བར་ཤོག༔ སརྦ་མངྒ་ལཾ༔
༄༅།།གུ་རུ་པདྨ་འབྱུང་གནས་ཀྱི་རྣམ་ཐར་ཟབ་གཏེར་
སྙིང་འཇུག་ཅེས་བྱ་བ་བཞུགས་སོ།།
ཀརྨ་པ་རིག་པའི་རྡོ་རྗེ།
ཧཱུཾ། ཀྱེ་མ། ཕ་འདུ་འབྲལ་མེད་པའི་ཨུ་རྒྱན་རྗེ། །ཡུམ་བརྩེ་གདུང་ཅན་གྱི་མཚོ་རྒྱལ་མ། །བུ་གདུང་
ཤུགས་དྲག་པོས་གསོལ་བ་འདེབས། །སྤྱིར་འགྲོ་དྲུག་སེམས་ཅན་ཐམས་ཅད་དང༌། །སྒོས་རྨོངས་
བ་བདག་ལ་ཐུགས་རྗེས་གཟིགས། །གནས་མཁའ་སྤྱོད་སྤས་ཡུལ་འབྲས་ལྗོངས་ཀྱི། །ས་
བདེ་བའི་ཕོ་བྲང་རབ་བརྒྱན་རྩེར། །ཆོས་མེད་སེར་གཟུགས་ཟོག་པོ་ཅན། །ཕ་གུ་རུའི་
རྗེས་འཇུག་ལྟོག་བན་ཅན། །བདག་རྨོངས་པ་རིག་པའི་རྡོ་རྗེ་ཡིས། །ཕག་ལོའི་ལོ་གསར་ཚེས་
བཅུའི་ནུབ། །ཕ་གུ་རུ་དྲན་ཞིང་སྒོམ་པའི་ཚེ། །ནམ་གུང་གི་ཐུན་མཚམས་བར་མ་ལ།
གཉིད་མ་ཡིན་མངོན་སུམ་ཉམས་ཤར་ལ། །མདུན་ནམ་མཁའ་ཡངས་པའི་མཁའ་དབྱིངས་སུ། །
སྤྲིན་འཇའ་ཚོན་སྣ་ལྔ་འཁྱིལ་བའི་དབུས། །འོད་མེ་ལྟར་འབར་བའི་ཀློང་དཀྱིལ་ན། །ཕ་གུ་
རུ་པདྨ་འབྱུང་གནས་དེ། །སྐུ་མཛེས་པའི་གཟི་མདངས་འོད་དུ་འབར། །འཁོར་དཔའ་བོ་མཁའ་འགྲོའི
ཚོགས་དང་བཅས། །ཞལ་འཛུམས་ཡང་ཅུང་ཞིག་ཁྲོས་པའི་ཉམས། །སྐུ་དར་དང་རིན་ཆེན་བརྒྱན་
གྱིས་སྤྲས། །བདག་མདུན་གྱི་ནམ་མཁར་བྱོན་ནས་སུ། །ཕྱག་སྤྱི་བོར་བཞག་ནས་འདི་སྐད་
གསུང༌། །བུ་མ་ཉལ་རྣ་བས་ཉོན་ཅིག་གསུངས། །ཀྱེ་མ་ཀྱེ་ཧུད་དུས་ངན་ཡང་མཐར་སླེབས། །དམ་སྲིའི་
སྤྲུལ་བས་ས་སྟེང་ཁྱབ། །བསྐལ་ངན་གྱི་སེམས་ཅན་སྙིང་རེ་རྗེ། ། བུ་ཁྱོད་ཀྱིས་བརྩོན་འགྲུས་ངར་
བསྐྱེད་ལ། །མ་སྡུག་བསྔལ་སེམས་ཅན་དོན་གྱི་ཕྱིར། །གནས་མཁའ་སྤྱོད་འབྲས་ལྗོངས་སྒོ་ཕྱེས་

ལ། །མི་ལས་འཕྲོ་ཅན་རྣམས་བདེ་ལ་བཀོད། །ཀྱེ་མ་ཀྱེ་ཧུད་འགྲོ་བ་སྙིང་ལ་རྗེ། །བོད་འབངས་བདེ་བ་
དང་བྲལ་ལོ། །ཀྱེ་མ་ཀྱེ་ཧུད་དུས་ཀྱི་བསྒྱུར་བཀོད་འཕོ་འགྱུར་རྣམ་མང་དུ་བྱུང་། །དབུས་རིན་ཆེན་
གསེར་གྱི་བུམ་པ་དེ། །ནང་བཅུད་ཀྱི་བདུད་རྩིའི་བྱིན་རླབས་ཡལ། །ཕྱི་དར་གྱི་ཅོད་པན་མུག་པར་
བཟོས། །བཅུད་སྟེར་བའི་རང་དབང་ག་ནས་ཆེ། །ཤར་རྒྱ་ནག་རི་བོ་རྩེ་ལྔ་ནས། །འབྲས་དཀར་བོའི་
ས་བོན་བོད་ལ་བཏབ། །སྨིན་མ་ཐུབ་བོད་འབངས་མུ་གེའི་རྒྱུ། །ཤར་མ་གིར་རླང་དམར་འཁྱུགས་
གཅིག་ལངས། །བྱང་གནམ་མཚོ་ཕྱུག་མོའི་སྙིང་ལ་ཕོག །མཚོ་རླུང་གིས་ཁྱེར་ནས་བསྟོད་དུ་
ཕྱུར། །ཁོ་དམ་སྲིའི་མདུན་མ་རླུང་གིས་ཁྱེར། །སྟོད་ལ་དྭགས་གཞུང་དུ་ཁྲག་མཚོ་འཁྱིལ། །ཁྲག་ཐིག་པ
དབུས་གཙང་སྙིང་ལ་འབབ། །ཡུལ་དབུས་གཙང་ཡུལ་ནས་གཤིས་ལུག་ཕབ། །བསྟོད་གངས་
རིའི་འགྲམ་དུ་ཤ་མཁར་བརྩིགས། །ནུབ་གངས་མུས་ཡི་ཆུ་ཆེན་གྱིས། །ཡུལ་དབུས་གཙང་རི་ལུང་མེད་
པར་ཁྱབ། །བོད་ཡུལ་མུ་གེ་མུན་པའི་གླིང་དུ་འཇུག །སྙིང་རྗེ་ཡང་སྐྱོབས་པའི་ཐབས་དང་བྲལ། །
གནས་པདྨ་བཀོད་ཀྱི་ཕོ་བྲང་དུ། །ཁོང་སྐྱེས་ཆེན་དམ་པས་རང་ས་འཛིན། །གཙང་བསྟོད་ཀྱི་སྔགས
འཆང་དམ་པ་འདི། །ལྷོ་མོན་གྱི་ཡུལ་དུ་སེང་ཆེན་འགྱིངས། །དཔལ་ལྷ་མོ་མདའ་དར་འཛིན་
མཁས་ཀྱང་། །རླུང་ཆེན་པོའི་དར་མཚོན་བྱང་ལ་ཁྱེར། །རི་ཆེན་པོ་ངུས་པའི་འུར་སྒྲ་ཡིས། །ནད་དྲག་པོ་
དབུས་གཙང་གཞུང་དུ་རྒྱག །བོད་འབངས་ལ་སྐྱིད་པ་ག་ལ་མཆིས། །ཕ་མེད་པའི་འཁོར་
འབངས་མགོ་ཐོམ་རྣམས། །བདག་མེད་པའི་རི་དྭགས་འཁྱམས་པོ་འདྲ། །གནས་གང་ཡོད་རྣམས་
ལ་ཕྱག་སྐོར་གྱིས། །སྨད་མ་ཀིར་རླུང་ཆེན་ལངས་ལུག་ཀྱིས། །སྟོད་ཡེ་ནས་མེ་ཆེན་འབར་དོགས་
འདུག །མེ་ཆེན་པོས་མཐའ་བཞི་བསྐོར་བའི་ཚེ། །འགྲོ་འདོད་ཀྱང་འགྲོ་དབང་ག་ལ་ཡོད། །ནོར་སེར་
སྣས་བསགས་པ་དགྲ་ཡི་ནོར། །གྲོགས་སྙིང གི་འདུན་མ་དགྲ་ཡི་གྲོགས། །རང་ཤན་པ་ལག་གི་གཤས་
ལུག་འདྲ། །དུས་ད་ལྟ་གང་དུ་ཡོད་པའི་དུས། །ཡར་དཀོན་མཆོག་གསུམ་ལ་ཕྱག་མཆོད་དང་། །
མར་ངན་སློང་རྣམས་ལ་སྦྱིན་བཏང་བྱོས། །བར་འཕགས་པའི་ཚོགས་ལ་ཞབས་ཏོག་ཞུས། །དུས་ངན་
པའི་ཆར་བ་ཆུ་རུ་ཞིག །ལྟས་ངན་པའི་ཐན་པ་མེ་ལས་ཚ། །འཐབ་རྩོད་ཀྱི་རླུང་དམར་རི་བོ་འགྲིབས། །

དོན་རྣ་བས་གོ་ན་བདེན་པ་མེད། །དོན་མིག་གིས་མཐོང་ན་སྐྱོ་བ་སྐྱེ། །བོད་ཡུལ་བསྟན་པ་
ཉམ་པའི་དུས་ལ་བབས། །ཆོས་འཁོར་གྱི་གླིང་དུ་གཏོར་བཤིག་འབྱུང་། །སྐུ་གསུང་ཐུགས་
རྟེན་ལ་རྩིས་མེད་ཉམས་ཆག་བྱུང་། །རྒྱུ་ནོར་འབྲུ་གསུམ་ལྟོས་མེད་དུ་བརླག་པའི་དུས་སུ་བབས། །
རང་ནོར་མི་ཡིས་སྤྱོད་པའི་དུས། །མཐོན་པོ་གསུམ་རྩ་མེད གཏོང་བའི་དུས་ལ་བབས། །དམ་པའི་རིགས་
ལ་སྙིང་རུས་གཏིང་ནས་སྐྱེ། །མ་འོངས་མཐའ་མའི་དུས་ལ་བབས་ཏེ་གསོད། །རྒྱུ་མཐེ་བོང་ཙམ་ལ་རྟ་
རེ་ཕུལ་བ་དང༌། །གསུང་མ་ཎི་ཙམ་ལ་གསེར་སྲང་ཕུལ་བ་དང་། །དེ་བཞིན་དགེ་བའི་ལས་གང་འགྲུབ་
པས་ཀྱང་། །དུས་ལ་བབས་པའི་དགེ་སྡུག་བརྒྱ་འགྱུར་ཡིན། །ཕ་གུ་རུ་ང་མཇལ་བའི་སྨོན་ལམ་དེ། །
བུ་སྐལ་ལྡན་ལས་འཕྲོ་ཅན་གཅིག་འཕྲད། །རྒྱ་དང་བོད་ཁམས་མི་རྣམས་གཅིག་ཏུ་འདྲེས། །
ཕོ་རབས་རྣམས་ཀྱིས་འདོད་འདོད་ཆགས་གཡོ་བསྐོར་སྤངས། །མོ་རབས་རྣམས་ཀྱིས་ཞེ་སྡང་ཕྲག་དོག་
སྤངས། །ཐ་མ་རྣམས་ཀྱིས་རིགས་དྲུག་སེམསཅན་བསམ། །རྣམ་ཐར་ང་ཡི་སྙིང་འཇུག་བྱེད་ཐུབ་
ན། །ཕྱི་སངས་རྒྱས་ཞིང་ཁམས་མཇལ་བ་གུ་རུ་ང་ཡིས་ཞལ་གྱིས་བཞེས།ས་ཕག་ཟླ་བ་དང་པོའི་ཐོ་
རངས་ལ། སྣང་སྲིད་ཟིལ་གནོན་ཕྱག་རྒྱའི་ངང་ལ། གཏེར་སྤྲུལ་ཀརྨ་པ་ཡིས་ཞལ་གྱིས་བཞེས་སུ་
གསོལ།སྐྱབས་གནས་ཀུན་འདུས་ཨོ་རྒྱན་རིན་པོ་ཆེ། བཟོད་མེད་གདུང་ཤུགས་དྲག་པོས་གསོལ་
བ་འདེབས། ཕྱི་ནང་གསང་བའི་བར་ཆད་དབྱིངས་སུ་གསོལ། བསམ་དོན་ཆོས་བཞིན་འགྲུབ་པར་བྱིན་
གྱིས་རློབས། །དགེའོ།།

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་གདུངས་དབྱངས་མ་བཅོས་གླུ་ཡི་རང་སྒྲ།
ཆོས་རྗེ་ཡིད་བཞིན་ནོར་བུ་འཇིགས་མེད་ཕུན་ཚོགས་འབྱུང་གནས།
ཨེ་མ་ཧོ། དགོངས་ཤིག་ཐུགས་རྗེ་ཆེ་མངའ་སྤྲུལ་བའི་སྐུ། །མཁྱེན་བརྩེ་ནུས་གསུམ་མཚུངས་པ་མེད་པའི་
རྗེ། །རིག་འཛིན་ཐོད་ཕྲེང་རྩལ་ལ་གསོལ་བ་འདེབས། །ཕྱི་ནང་གསང་བའི་བར་ཆད་དབྱིངས་སུ་སོལ། །
ཆོས་དང་སྲིད་ཀྱི་ལེགས་ཚོགས་མ་ལུས་པའི། །རེ་འབྲས་མངོན་དུ་འགྱུར་བར་བྱིན་གྱིས་རློབས། །སྔོན་ཚེ་
རང་བྱུངམཚོ་སྐྱེས་རྡོ་རྗེ་ཉིད། །ཟ་ཧོར་རྒྱལ་པོས་གསོན་བསྲེག་མཛད་པའི་ཚེ། །འབྱུང་བཞིའི་གནོད་པ་
རིག་སྟོང་རྒྱན་དུ་ཤར། །དྭངས་བསིལ་ཡན་ལག་བརྒྱད་ལྡན་ཚོ་དབུས་སུ། །ལོ་འབྲས་རྒྱན་གྱིས་སྤུད་
པའི་ཆུ་སྐྱེས་ཁར། །མཚན་རྫོགས་དཔེ་བྱད་མཛེས་པའི་སྐུར་སྣང་ཚེ། །དེར་འཁོད་རྗེ་བློན་འདུས་པ་རྒྱ་
མཚོ་ཡི། །དད་པའི་གཡོ་བ་ཁོང་དུ་མ་ཤོང་ནས། །སྤྱི་གཙུག་ཛ་ལན་དྷ་རའི་བ་གམ་རྩེར། །སོར་བཅུའི་
འདབ་སྟོང་དལ་དུ་མེད་པར་གྱུར། །དེ་ཚེ་བདུད་དང་མུ་སྟེགས་གླང་ཆེན་ཚོགས། །ང་རྒྱལ་རྒྱགས་པའི་
ལུས་སྟོབས་ཆེར་བརྟས་ཏེ། །སྦྱོར་ངན་སྣ་ཞགས་རིང་དུ་བརྐྱངས་ཙ་ན། །མཁའ་འགྲོ་དྲག་མོ་སེང་གདོང་
ཞལ་གྱི་སྒོར། །སྲིད་གསུམ་ཅིག་ཆར་རྔུབ་པའི་ཨེ་ཀློང་ནས། །ཧཱུྃ་ཕཊ༔སྒྲ་ཡིས་ཐུགས་དམ་རྒྱུད་བསྐུལ་
བས། །བདུད་འདུལ་མཉམ་པ་ཆེན་པོའི་སྐུར་བཞེངས་ཏེ། །རྫུ་འཕྲུལ་ལུང་རིགས་མཆེ་སྡེར་རྣོན་པོ་ཡིས། །
ཕས་རྒོལ་རི་དྭགས་བསད་པའི་གཟན་ལ་རོལ། །སྙན་གྲགས་ང་རོས་སྲིད་གསུམ་རལ་སྙམ་བྱས། །དེ་ཚེ་
ས་བླར་འཁོད་པའི་ལྷ་རྣམས་ཀྱིས། །སེང་གེ་སྒྲ་སྒྲོག་ཅེས་པའི་མཚན་གསོལ་བས། །ཆེ་བའི་ཆེ་བ་མངོན་
སུམ་བསྟན་པ་ན། །ནོར་འཛིན་བུ་མོས་ཕྲག་པས་མ་ཐེག་པར། །འདར་ཞིང་འཁུན་སྒྲ་འགྲན་པ་བཞིན་དུ་
གྱུར། །དེ་ལྟར་མཚུངས་མེད་མ་ཧཱ་གུ་རུ་ཡིས། །ཞི་དང་དྲག་པོའི་རོལ་རྩེད་འབུམ་ཕྲག་ཀུན། །དུས་

གཅིག་ངོམས་པའི་གནས་མཆོག་ཁྱད་པར་ཅན། །མངོན་སུམ་མིག་གི་དགའ་སྟོན་གྱུར་བའི་སྐབས། །
ཡིད་ཀྱི་ཁྱེའུ་ཆུང་དགའ་བའི་གར་གྱིས་བྲེལ། །མ་བཅོས་གླུ་འདི་མགྲིན་པའི་ལམ་ནས་རྡོལ། །སྐྱབས་
མཆོག་ཁྱེད་ཀྱིས་འགྲོ་ཁམས་མ་སྟོང་བར། །ཕན་བདེའི་འཕྲིན་ལས་དུས་ལས་མི་ཡོལ་བའི། །ཞལ་
བཞེས་རྡོ་རྗེའི་དམ་བཅའ་བསྐུལ་ལགས་ན། །རྟགས་དང་མཚན་མ་མྱུར་དུ་སྣང་བར་མཛོད། །ཁྱད་པར་
རང་རེ་ཁ་བ་ཅན་པ་ཡི། །སྐྱབས་མགོན་མཆོག་དང་འབངས་མི་མཐའ་དག་ཀུན། །མ་བགྲོས་བློ་སེམས་
གཅིག་ཏུ་གྱུར་བའི་ངང་། །ཉིན་མཚན་ཀུན་ཏུ་ཨོ་རྒྱན་རྗེས་དྲན་ནས། །སྨྲེ་སྔགས་གདུང་ཡུས་དྲག་པོས་
འབོད་པ་འདི། །བརྩེ་ཆེན་ཁྱེད་ཀྱིས་བཏང་སྙོམས་འཇོག་ཕོད་དམ། །ད་ནི་ཐུགས་རྗེ་ནུས་པའི་རྩལ་ཕྱུང་
ལ། །མོས་ལྡན་བདག་ལ་དབང་བསྐུར་བྱིན་གྱིས་རློབས། །བསྟན་འཛིན་ཞབས་བརྟན་བསྟན་པ་ཕྱོགས་
བཅུར་རྒྱས། །འགྲོ་ཀུན་བདེ་ཞིང་ཆོས་ལ་སྤྱོད་པ་ཡི། །རེ་འབྲས་མཐའ་དག་མངོན་དུ་འགྱུར་བར་
མཛོད། །ཅེས་གནས་མཆོག་མཚོ་པད་མ་ཅན་ཞེས་ཡོངས་སུ་གྲགས་པ་དེ་ཉིད་མངོན་སུམ་དུ་གྱུར་སྐབས་ངག་དབང་བློ་གྲོས་མཚུངས་མེད་པས་ཐོལ་བྱུང་
དུ་གསུངས་པ་གུས་སློབ་རྣམ་གྲོལ་གྱིས་སྒྲ་ཕབ་འཁོར་ལོ་ལས་ཡི་གེར་བཀོད་པ་དགེའོ།། །།

༄༅། །སློབ་དཔོན་ཐུགས་རྗེ་ཅན་གྱི་ཐུགས་དམ་གནད་ནས་སྐུལ་བའི་གདུང་
དབྱངས་གསོལ་འདེབས་བཞུགས་སོ། །
རྒྱལ་དབང་བསྟན་འཛིན་རྒྱ་མཚོ།
མཐའ་བྲལ་དོན་དམ་འོད་གསལ་གཉུག་མའི་གཤིས། །ལྷུན་གྲུབ་མཚན་དཔེའི་གཟི་འབར་ལོངས་སྤྱོད་
རྫོགས། །འགྲོ་ཁམས་ཇི་བཞིན་སྣ་ཚོགས་སྤྲུལ་པའི་སྐུ། །ཐུབ་དབང་ཐུགས་རྗེ་རྒྱ་མཚོས་དུས་ཀུན་
སྐྱོངས། །རྒྱལ་ཀུན་མཁྱེན་བརྩེ་ནུས་པའི་སྒྱུ་འཕྲུལ་གར། །པུར་རྒྱལ་བོད་ཀྱི་འགྲོ་བའི་དཔལ་ཤར་བ། །
གྲུབ་མཆོག་མཚོ་སྐྱེས་རྡོ་རྗེ་དྲིན་པོ་ཆེ། །དེང་འདིར་གདུང་བས་བསྐུལ་ལོ་ཐུགས་རྗེས་ཟུངས། །
སྤངས་རྟོགས་མཐར་ཕྱིན་སྐུ་ལྔའི་བདག་ཉིད་ཀུན། །མཉམ་ཉིད་ཉེ་རིང་གཟིགས་པ་མི་མངའ་ཡང། །
གདུལ་བྱའི་ཁམས་སོགས་རྟེན་འབྲེལ་མཐུ་བཙན་པས། །ཁྱོད་ནི་གངས་ལྗོངས་འགྲོ་བའི་མགོན་དཔུང་
ཉིད། །ལྷག་པར་ཁྲི་སྲོང་ལྡེ་བཙན་ཡབ་སྲས་ཀྱིས། །བོད་ཁམས་ཐུགས་རྗེས་འཛིན་པར་བསྐུལ་བའི་
ཚེ། །འགྱུར་མེད་ཞལ་བཞེས་མཛད་པ་དོན་གནས་ན། །དུས་འདིར་ཁྱོད་ཀྱིས་ཐུགས་རྗེས་སྐྱོང་བར་
གསོལ། །ཕོངས་ཤིང་དོན་མེད་བཀོལ་སྤྱོད་གདུང་བར་མནར། །སྙད་སྡང་སྲོག་ལ་འཇིགས་པའི་
དངངས་སྐྲག་གིས། །གཤིན་རྗེའི་གྲོང་ཁྱེར་ལྟ་བུར་གྱུར་པ་ཡི། །ཆོས་ལྡན་གངས་ཅན་པ་རྣམས་ཅི་ཡིས་
ནོངས། །འོན་ཏེ་སྔོན་བསགས་དཀར་མིན་ལས་ཀྱི་འབྲས། །བརྣགས་དཀའི་དུ༔ ཁ་བཅུ་ཕྲག་
གསུམ་ལྷག་ལོར། །མྱངས་པའི་ཉམ་ཐག་ངང་ཚུལ་འདི་བསམ་ན། །ལྷག་པར་དགོངས་ཤིག་བརྩེ་ཆེན་
ཐུགས་རྗེའི་གཏེར། །ཨེ་མ་དཀར་མིན་ལས་ཀྱི་མཐུ་བཙན་མོད། །དད་དང་འདུན་སྟོབས་ལྷག་བསམ་
བྱིན་མཐུ་ཡང། །སྟོབས་དང་ལྡན་ཕྱིར་དགེ་འབྲས་འདོད་རྒུའི་ཚོགས། །མྱུར་དུ་སྨིན་པའི་རྟེན་འབྲེལ་

མཐུ་འགྲུབ་མཛོད། །བླ་མ་མཆོག་གསུམ་བོད་སྐྱོང་དམ་ཅན་དང། །གངས་ཅན་སྐྱེ་རྒུའི་དད་
དམ་བྱིན་མཐུའི་སྟོབས། །སྣང་སྟོང་རྒྱུ་འབྲས་མི་བསླུའི་བདེན་སྟོབས་ཀྱིས། །སྨོན་པའི་དོན་རྣམས་མྱུར་
དུ་འགྲུབ་པར་ཤོག །ཅེས་སློབ་དཔོན་ཐུགས་རྗེ་ཅན་གྱི་ཐུགས་དམ་གནད་སྐུལ་གདུང་དབྱངས་གསོལ་འདེབས་འདི་ནི། ལྕགས་སྤྲེལ་སྤྲེལ་ཟླའི་ཚེས་
བཅུའི་དུས་ཆེན་སྐབས་བཀའ་ཤག་དང། ཆོས་དོན་ལྷན་ཁང་ནས་བསྐུལ་མ་བྱུང་བའི་ཐོག དུས་འདིར་གངས་ལྗོངས་ཀྱི་ཆོས་མིན་ཕྱོགས་རྣམས་བརྩེ་ཆེན་ཐུགས་
རྗེས་འདུལ་བར།སློབ་དཔོན་ཆེན་པོ་ཉིད་ལ་གསོལ་བ་འདེབས་པ་གནད་དུ་མཐོང་ནས།ཤཱཀྱའི་དགེ་སློང་བསྟན་འཛིན་རྒྱ་མཚོས་དད་གུས་དྲག་པོས་གོང་ལོའི་
ཟླ་༡་ཚེས་༡༥ལ་སྨོན་པའོ། །

༄༅། །ན་མོ་གུ་རུ། ལྷོ་ནུབ་འོ་མ་ཅན་གྱི་རྒྱ་མཚོ་ཡི་དཀྱིལ་ན། །
མགར་རྒྱལ་སྲས་པདྨ་ཚེ་དབང༌།
ན་མོ་གུ་རུ།ལྷོ་ནུབ་འོ་མ་ཅན་གྱི་རྒྱ་མཚོ་ཡི་དཀྱིལ་ན། །དྷ་ན་ཀོ་ཥའི་སྡོང་པོའི་ཟེའུ་འབྲུ་རུ་བལྟམ་པའི། །
མཚོ་སྐྱེས་རྗེ་དང་དབྱེར་མེད་དགྱེས་པ་ཡི་རྡོ་རྗེའི། །ཞབས་སེན་འོད་དཀར་དྲི་མེད་སྤྱི་བོ་རུ་བཏུད་ན། །
བྱིན་རླབས་བདུད་རྩིའི་ཟེགས་མ་བདག་སྙིང་ལ་སྩོལ་ཤོག །ཀྱེ་ཧོ་གསོན་དང་མཚོ་སྐྱེས་བླ་མ་ཡི་རྒྱལ་
ཚབ། །གཏེར་ཆེན་པདྨ་འདུས་རྩལ་ཡང་སྤྲུལ་གྱི་ཟླ་གཞོན། །གདུལ་བྱ་ཐབས་ཀྱིས་དྲང་ཕྱིར་བཙུན་པ་
ཡི་ཚུལ་འཛིན། །སྔོན་གྱི་ཐུགས་བསྐྱེད་དམ་པ་ནོར་འཛིན་གྱི་འཕང་པར། །རྟེན་འབྲེལ་གསེར་གྱི་
འདབ་ལྡན་ཚར་ཆེན་དུ་དངར་ཞིང་། །དོན་གཉིས་སྦྲང་རྩིའི་ཟིལ་མངར་རྐང་དྲུག་གི་དགའ་སྟོན། །
དཔལ་དུ་འཇོ་བ་འདི་ཀོ་ངོ་མཚར་གྱི་གནས་ལེགས། །སྔོན་བྱོན་པད་མའི་ལོ་ཉ་དྷརྨཱ་ཡི་གཟིགས་སྣང་། །
རྔ་ཡབ་དཔལ་རིའི་དཔའ་བོ་མཁའ་འགྲོ་ཡི་ཚེས་བཅུའི། །དགའ་སྟོན་འདི་འདྲ་མཛད་པ་བོད་ཡུལ་དུ་
དར་བ། །གདུལ་བྱའི་འགྲོ་བ་འདྲེན་པའི་དགོས་ཆེད་དུ་སྣང་མོད། །སྐབས་སུ་དཔལ་རིའི་བཀོད་པའི་
ཚེས་བཅུ་འདིར་བརྟེན་ནས། །མཐོང་ཐོས་དྲན་རེག་རླུང་ཕོག་སྐལ་ལྡན་གྱི་འགྲོ་བ། །ཞིང་དེར་སྐྱེ་བའི་
རྟེན་འབྲེལ་ལེགས་པ་རུ་སྣང་ལགས། །བསིལ་ལྡན་རྒྱལ་ཁམས་སྤྱི་དང་བྱེ་བྲག་གི་ཕྱོགས་སུ། །ནད་
མུག་མཚོན་འཁྲུགས་སྐལ་བའི་ཉེ་ཞོ་ཀུན་ཞི་ནས། །བསྟན་འཛིན་ཞབས་བརྟན་བཤད་སྒྲུབ་བསྟན་པ་
ཡི་པད་ཚལ། །ཡུན་རིང་དགོད་ཅིང་སྨིན་གྲོལ་སྦྲང་རྩི་ལ་རོལ་ཅིང་། །སེམས་ཅན་བདེ་སྐྱིད་དཔལ་ལ་
སྤྱོད་པ་ཡི་རྟེན་འབྲེལ། །ཡང་ཡང་ཞུའོ་མཐུན་འགྱུར་སྨོན་ཚིག་དེ་སྩོལ་ཤོག །ཨ་ཧོ་ཡང་ཅིག་གསོན་
དང་རིག་ལྡན་གྱི་རྒྱལ་པོ། །ད་ལྟའི་ཤེས་པ་མ་བཅོས་བཟོ་རྒྱ་དང་བྲལ་བ། །གཏད་མེད་གཉུགས་མའི་
ཡེ་ཤེས་གསལ་ཁྱབ་ཀྱི་རང་བཞིན། །སྤྲོས་མཐའ་བརྒྱད་བྲལ་ཟང་ཐལ་ལྟ་བ་འདི་ཧ་ཧ། །ཤེས་པ་རྒྱུན་

ཆད་མེད་པ་ཧར་སངས་ཀྱི་རོལ་བ། །སྒོམ་བློ་ཨ་འཐས་འཇུར་བོའི་དྲན་པ་ཡང་མ་ཡིན། །གསལ་ཁྱབ་
གོ་མ་འགགས་པ་ལྷ་ལམ་ལ་འདྲན་སོང་། །གཉུག་མ་འཆར་ནུབ་བྲལ་བའི་བསྒོམ་པ་འདི་ཧ་ཧ། །རྟོག་
ཚོགས་གང་ཤར་རང་གྲོལ་ཆུ་རླབས་ཀྱི་དཔེ་བཞིན།།སྤང་གཉེན་གང་ཡང་མ་ཡིན་རང་གཤིས་ལ་
བཞག་ཅིང་། །ཡིན་མིན་རེ་དོགས་བྱ་ར་བཀོད་པ་ཡང་མ་ཡིན། །སྒོ་ལྔའི་ཤེས་པ་དུས་གཅིག་གཟིགས་
པ་ཞིག་གལ་ཆེ། །གང་ཤར་རང་གྲོལ་ཆེན་པོའི་སྤྱོད་པ་འདི་ཧ་ཧ། །ཤེས་རིག་ཟང་ཀའི་ངོ་བོ་བྱར་
མེད་ཀྱི་ཡེ་ཤེས། །མཐོང་བ་དེའི་ངང་མ་བོར་ཀུན་བཟང་གི་ཐུགས་ཀློང་། །འདི་ལས་གཞན་ནས་
སངས་རྒྱས་འཚོལ་བ་ཡང་མ་ཡིན། །རང་རིག་ཆོས་སྐུར་ཤེས་པའི་འབྲས་བུ་འདི་ཧ་ཧ། །དེ་ལྟར་ལྟ་
སྒོམ་སྤྱོད་དང་འབྲས་བུ་ཡི་གནས་ཚུལ། །ཅུང་ཟད་ཨ་མཚར་ཕྱིར་དུ་སྙན་དབང་ལ་ཕུལ་ལོ། །མི་བསླུ་
སྙིགས་ལྔའི་སྐྱེ་བུའི་སྤྱི་བོ་ཡི་ཅོད་པན། །མཚོ་སྐྱེས་བླ་མ་གང་གིས་ཡར་ངོས་ཀྱི་ཚེས་བཅུར། །མངོན་
སུམ་འབྱོན་ཞེས་ཞལ་གྱིས་བཞེས་པ་དེ་ཇི་བཞིན། །དེ་རིང་རྟེན་འབྲེལ་ཕུན་སུམ་ཚོགས་པ་ཡི་དཔལ་
ལ། །རྟེན་ནས་དཔལ་རིའི་གཙོ་མཆོག་རང་མདངས་ཀྱི་འཁོར་ཚོགས། །རྟེན་དང་བརྟེན་པ་དངོས་སུ་
མཇལ་བ་དང་ཁྱད་མེད། །དེ་སྐད་རྟེན་འབྲེལ་ཚིག་གི་མེ་ཏོག་གི་ཕྲེང་བ། །ཡི་གེར་བྲིས་ནས་ཕུལ་
དགོས་རྣམ་རྟོག་རེ་འཆར་ཀྱང༌། །སྙིང་པོ་མེད་བསྙམས་བཏང་སྙོམས་བཞག་པ་ཡི་དུས་ན། །རིག་
འཛིན་ཁོང་གི་ཐུགས་ཀྱི་རྣམ་མཁྱེན་གྱིས་གཟིགས་ནས། །ཡི་གེར་ཕྲིས་ཞེས་གསུང་བའི་བཀའ་བསྩལ་
གྱི་མེ་ཏོག །སྤྱི་བོར་མཆོད་བཞིན་སྔགས་ནག་རྒྱལ་སྲས་ཀྱི་མིང་འཛིན། །ཆང་རྒན་རྒད་པོས་གནས་
ཆེན་བཀྲ་ཤིས་ཀྱི་མཚན་ཅན། །གང་གི་ཉེ་འདབས་ཡར་ངོས་ཚེས་བཅུ་ཡི་དུས་སུ། །དཔལ་རིའི་
མཐོང་སྣང་གར་གྱི་སྒྱུ་རྩལ་དེ་འགྱེད་སྐབས། །རྟེན་འབྲེལ་དཔལ་བརྟེན་ཤར་མར་སྤེལ་བ་ཡང་ལེགས་
སོ། །བཀྲ་ཤིས་རྣམ་དག་ལྷ་ལམ་ཡངས་པ་རུ། །བཀྲ་ཤིས་དགེ་མཚན་རྟ་བདུན་དབང་པོ་འཆར། །
བཀྲ་ཤིས་བདེ་སྐྱིད་ཆོས་བཅུད་ཟིལ་མངར་འཁྲུངས། །བཀྲ་ཤིས་རྐང་དྲུག་དགའ་སྟོན་དུས་འདིར་
སྩོལ། །ཧ་ཧ། ཞེས་སོ།།

༄༅། །ཨོ་རྒྱན་རིན་པོ་ཆེའི་རྡོ་རྗེའི་བཀའ་ཡིད་བཞིན་ནོར་བུ་ལྟ་བུའི་མན་ངག་བཅུ་
གསུམ་དང་འབྲེལ་བའི་རྗེས་དྲན་གདུང་དབྱངས་གསོལ་འདེབས་ཐུགས་
རྗེ་འགུགས་པའི་ལྕགས་ཀྱུ་ཞེས་བྱ་བ་བཞུགས༔
རྫོགས་ཆེན་པ་འཇམ་དཔལ་རོལ་བའི་རྡོ་རྗེ།
དཔལ་ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ལ་ཕྱག་འཚལ་ལོ༔ ཨེ་མ་ཧོ༔ བདེ་ཆེན་གསང་
བ་དོན་གྱི་ཞིང་ཁམས་ནས༔ ལྷན་སྐྱེས་ཟག་མེད་ཡེ་ཤེས་རོལ་བའི་གར༔ སྒྱུ་འཕྲུལ་མི་ཟད་གསུང་གི་
རྡོ་རྗེ་ནི༔ ཁྱབ་བདག་པདྨ་རྒྱལ་པོ་བདག་ལ་དགོངས༔ ཁྱོད་ཀྱིས་སྔོན་ཚེ་གུང་ཐང་ལ་ཐོག་ནས༔ ཕྱི་
རབས་དད་ལྡན་བོད་འབངས་སེམས་ཅན་ལ༔ སྙིགས་དུས་སྐྱོབ་པའི་གཉེན་གཅིག་བདག་ཡིན་ཞེས༔
ཞལ་བཞེས་དོན་དེ་ད་ལྟ་མངོན་དུ་མཛོད༔ ཕྱི་རྐྱེན་ཡུལ་འཁྲུགས་འབྱུང་བའི་ཆོ་འཕྲུལ་རྒོད༔ ནང་རྐྱེན་
ནད་གདོན་དུག་ལྔའི་རླུང་དམར་འཚུབས༔ མི་བཟད་སྙིགས་མའི་རང་མཚང་བརྡོལ་བའི་ཚེ༔ ངོ་མཚར་
འཕགས་པའི་མཐུ་ཆེན་ཁྱོད་ཀྱིས་སྟོན༔ ཁྱད་པར་སྨོན་ལོག་དམ་སྲིའི་ཆོ་འཕྲུལ་གྱིས༔ མཐའ་མི་དབུས་
བརྡོལ་དམག་གི་རུ་མཚོན་གཟེངས༔ བསྟན་འགྲོའི་བདེ་སྐྱིད་འཇོམས་ལ་ཉེ་བའི་ཚེ༔ ཨོ་རྒྱན་དྲེགས་པ་
ཀུན་འདུལ་སྐུར་བཞེངས་ནས༔ བོད་ཁམས་དུས་ཀྱི་རྩུབ་འགྱུར་དབྱིངས་སུ་ཟློག༔ བདུད་ལྔ་ཡོངས་
འཁྲུགས་སྔོན་ལས་འཕྲལ་རྐྱེན་གྱིས༔ ཚོར་བ་མི་བཟོདུཟུག་རྔུས་རབ་གདུང་ཞིང་༔ སྒྱུ་ལུས་འཕོ་འཆུག་
དུ་ཁས་ཉེན་པའི་ཚེ༔ ཨོ་རྒྱན་སྨན་གྱི་བླ་མར་སྐུར་བཞེངས་ནས༔ བཞི་བརྒྱ་ནད་ཀྱི་ཁ་རླངས་རྩད་ནས་
ཆོམས༔ འབྱུང་བ་མ་སྙོམས་ས་ཡི་བཅུད་ཉམས་ཤིང་༔ འགོང་པོའི་ཁ་དར་མུ་གེས་སྣ་དྲངས་ནས༔
རྒྱལ་ཁམས་བཀྲེས་སྐོམ་གདུང་བས་ཉམ་ཐག་ཚེ༔ ཨོ་རྒྱན་ཡིད་བཞིན་ནོར་ལྷར་སྐུར་བཞེངས་ནས༔
བཅུད་གཡང་འདོད་དགུའི་དངོས་གྲུབ་འབད་མེད་སྩོལ༔ སྔར་བྱོན་གྲུབ་པའི་ཐུགས་བཅུད་བྱིན་རླབས་

ཡལཿ༔ཕྱིས་འབྱུང་ཕུང་འདྲེའི་ལོག་ཆོས་རྡུལ་ལྟར་འཚུབས༔ གངས་ཅན་རྒྱལ་བསྟན་གཟི་འོད་ཉམས་
པའི་ཚེ༔ ཨོ་རྒྱན་ལྷག་པའི་ལྷ་མཆོག་སྐུར་བཞེངས་ནས༔ མཁའ་འགྲོའི་གསང་གཏེར་ནོར་བུའི་སྒོ་རྒྱ་
ཁྲོལ༔ ཕྱོགས་རྣམས་བསྐོར་ཞིང་ཕྲག་དོག་འཐབ་རྩོད་ཀྱིས༔ ཡུལ་ཁམས་དཀྲུགས་འདྲེ་རྒྱ་ཧོར་ལ་
སོགས་པ༔ དུས་མཐའི་བདུད་ཀྱིས་འཛམ་གླིང་སྟོངས་པའི་ཚེ༔ ཨོ་རྒྱན་སྦས་ཡུལ་སྒོ་འབྱེད་སྐུར
བཞེངས་ནས༔ གངས་ཅན་གསང་རྫོང་གནས་སྒོ་སོ་སོར་ཕྱེས༔ འབྲོག་གནས་གཅན་འཕྲང་བགྲོད་
དཀའི་ལམ་རིང་དུ༔ སྐྱབས་དང་གཉེན་བྲལ་རྒྱུ་བའི་དུས་བྱུང་ཚེ༔ གཅན་གཟན་དུག་སྦྲུལ་གདུག་པས
འཚེ་བ་ན༔ ཨོ་རྒྱན་དཔའ་བོ་གིང་ཆེན་སྐུར་བཞེངས་ནས༔ གཏུམ་ཆེན་སྲོག་ཆགས་གནོད་པ་ཟིལ་གྱིས
གནོན༔ ཕྱི་ནང་འབྱུང་བ་གཡོ་འཁྲུགས་འགལ་རྐྱེན་གྱིས༔ ས་གཡོ་མེ་འབར་ཆུ་འགྲིབ་རླུང་རྒོད་ཅིང་༔
སེམས་ཅན་མི་བདེ་གནོད་པའི་སྐབས་འབྱིན་ཚེ༔ ཨོ་རྒྱན་འབྱུང་བའི་མངའ་བདག་སྐུར་བཞེངས་ནས༔
དུས་མིན་འབྱུང་བཞིའི་འཇིགས་པ་རང་སར་སོལ༔ ཨར་ཇག་མི་རྒོད་ཆོམ་རྐུན་ལ་སོགས་པ༔ སྙིང་རྗེ་
མེད་པའི་ཚོགས་ཀྱིས་ལམ་བརྒག་ནས༔ བརྡུང་འཕྲོག་བསྡིགས་ཤིང་བཅོམ་ནས་གཟིར་བའི་ཚེ༔ ཨོ་
རྒྱན་ཕྱག་རྒྱ་ཟིལ་གནོན་སྐུར་བཞེངས་ནས༔ མ་རུངས་ཆོམ་པོའི་རྔམ་སེམས་ཞི་བར་མཛོད༔ དཔའ་
གཏུམ་རྩལ་ལྡན་འབར་བའི་མཚོན་ཆ་ཅན༔ སྟོབས་ཀྱིས་མི་བཟློག་སྲོག་གི་བདུད་གྱུར་པ༔ འཇིགས་
རུང་གཤེད་མའི་དམག་གིས་བསྐོར་བའི་ཚེ༔ ཨོ་རྒྱན་རྡོ་རྗེ་གུར་ལྡན་སྐུར་བཞེངས་ནས༔ མི་འཇིགས་
སྐྱབས་དང་སྲུང་མ་ཁྱོད་ཀྱིས་མཛོདུཿ༔ ནམ་ཞིག་ཚེ་ཟད་འཆི་བའི་དུས་བྱུང་ཚེ༔ གནད་གཅོད་སྡུག་
བསྔལ་དྲག་པོས་རབ་ཉེན་ཅིང་༔ གཤིན་རྗེ་དུས་ཀྱི་ཕོ་ཉས་ཟིན་པའི་ཚེ༔ ཨོ་རྒྱན་སྣང་བ་མཐའ་ཡས་
རིན་པོ་ཆེ༔ འཆི་བ་འོད་གསལ་ཆོས་སྐུའི་རང་ངོ་སྤྲོད༔ སྒྱུ་མའི་འཁྲུལ་ཁང་ཞིག་པའི་བར་དོ་རུ༔ སྣ་
ཚོགས་བག་ཆགས་འཐས་པའི་རང་གཟུགས་ལ༔ སྡུག་བསྔལ་ལས་རླུང་དུ་མས་གཡེང་བའི་ཚེ༔ ཨོ་
རྒྱན་ཀུན་གཟིགས་ཡི་དམ་སྐུར་བཞེངས་ནས༔ བར་དོ་འཁྲུལ་མེད་ལོངས་སྐུའི་རང་ཞལ་སྟོན༔ ལས་
ཉོན་མ་རིག་རྟོག་པའི་གཞན་དབང་གིས༔ འཁྲུལ་བ་རྒྱ་འབྱམས་དངོས་པོ་ཨ་འཐས་ཤིང་༔ ཞེན་འཛིན་
དྲག་པོས་བར་དོར་མ་གྲོལ་ན༔ ཨོ་རྒྱན་བདེ་བ་ཆེན་པོའི་སྐུ་བཞེངས་ནས༔ སྐྱེ་བ་འཆུག་མེད་སྤྲུལ་སྐུས་

ལམ་སྣ་དྲོངས༔ རྒྱལ་བ་དུ་མས་མ་དྲོངས་སྙིགས་མའི་འགྲོ༔ སངས་རྒྱས་ཞབས་ཀྱིས་མ་བཅགས་བོད་
ཀྱི་ཡུལ༔ བདག་སོགས་སྐལ་ངན་གདུངས་པའི་སེམས་ཅན་རྣམས༔ རེ་ས་གཞན་ན་མ་མཆིས་གུ་རུ་རྗེ༔
ཕྱི་རྐྱེན་དགྲ་གདོན་བར་ཆད་ཆོམ་ལ་ཕོབ༔ ནང་རྐྱེན་ན་ཚ་འདུ་འཁྲུགས་ཟིལ་གྱིས་གནོན༔ གསང་རྐྱེན་
དུག་ལྔའི་རྟོག་པ་དབྱིངས་སུ་སོལ༔ ཕྱོགས་ལས་རྣམ་རྒྱལ་བསམ་པ་ལྷུན་གྲུབ་མཛོད༔ ཨོཾ་ཨཱཿཧཱུྃ་བཛྲ་གུ་
རུ་པདྨ་སིདྡྷི་ཧཱུྃ༔ ལན་གཅིག་གསོལ་བ་བཏབ་པས་ཀྱང་༔ ཕྱི་ནང་འཇིགས་ཚོགས་བར་ཆད་ཞི༔ བསམ་
དོན་འབད་མེད་ལྷུན་གྱིས་གྲུབ༔ ཕྱི་མར་རིག་འཛིན་གྲལ་མཇུག་ཟིན༔ དེ་ཕྱིར་བདག་རྗེས་འབྲང་བ་
རྣམས༔ འདི་ལ་ཡི་དམ་མཛད་པར་རིགས༔ ཞེས་ཨོ་རྒྱན་རིན་པོ་ཆེའི་རྡོ་རྗེའི་བཀའ་ཡིད་བཞིན་ནོར་བུ་ལྟ་བུའི་མན་ངག་བཅུ་གསུམ་དང་
འབྲེལ་བའི་རྗེས་དྲན་གདུང་དབྱངས་གསོལ་འདེབས་ཐུགས་རྗེ་ལྕགས་ཀྱུ་ཞེས་བྱ་བ་འདི་ཡང་ལུང་ཟིན་ཆོས་བདག་དུ་མས་བསྐུལ་ངོར༔ རྫོགས་ཆེན་པ་འཇམ་
དཔལ་རོལ་བའི་རྡོ་རྗེའི་བློ་མཚོ་ལས་ཕྱུང་བ་ཛ་ཡནྟུ༔ དགེའོ༔ དགེའོ༔ དགེའོ

༄༅།། དུས་གསུམཀྱི་སྤྲུལ་པ་རིག་འཛིན་ཆེན་པོ་པདྨ་འབྱུང་
གནས་ལ་བླ་མ་ཀུན་འདུས་ཀྱི་སྒོ་ནས་བསྟོད་པ༔
མཁའ་འགྲོ་མ་གསང་བ་ཡེ་ཤེས།
ཧྲཱིཿ དུས་གསུམ་སངས་རྒྱས་ཐམས་ཅད་འདུས་པའི་སྐུ༔སྐྱེ་མེད་དོན་རྟོགས་འགག་མེད་རྡོ་རྗེའི་གསུང་༔
མ་རིག་ཀུན་ཁྱབ་དུག་ལྔ་རྣམ་དག་ཐུགས༔ རྒྱལ་སྲས་པདྨའི་སྐུ་གསུང་ཐུགས་ལ་བསྟོད༔ མཉམ་མེད་
རྩོད་བྲལ་པདྨ་ཐོད་ཕྲེང་རྩལ༔ སྐྱེ་བ་མེད་ལ་འགག་མེད་ལོངས་སྤྱོད་རྫོགས༔ སྣ་ཚོགས་ཐབས་མཁས་
སྤྲུལ་སྐུ་འགྲོ་བའི་མགོན༔ ཁྱད་པར་མཆོག་ལྡན་སྐུ་ཡི་གནས་ལུགས་ནི༔ ཞབས་གཉིས་རྡོ་རྗེ་སྐྱིལ་
ཀྲུང་བཞུགས་པ་ལས༔ དོན་དམ་འགྱུར་བ་མེད་པའི་གུ་རུ་འབུམ༔ བརྗིད་པའི་སྐུ་ལུས་འགྱིང་དང་
བཅས་པ་ལས༔ གནས་ལུགས་འགག་པ་མེད་པའི་གུ་རུ་འབུམ༔ ཕྱག་གཉིས་ཕྱག་བརྒྱད་དང་ལྡན་
པ་ལས༔ ཐབས་དང་ཤེས་རབ་ལྡན་པའི་གུ་རུ་འབུམ༔ ཕྱག་གཡས་རྡོ་རྗེ་རྩེ་ལྔ་ལྡན་པ་ལས༔ སྐུ་ལྔ་ཡེ་
ཤེས་མངའ་བདག་གུ་རུ་འབུམ༔ ཕྱག་གཡོན་ཐོད་ཁྲག་མཉམ་པར་བཞག་པ་ལས༔ དངོས་གྲུབ་མ་ལུས་
སྟེར་བའི་གུ་རུ་འབུམ༔ ཆར་སྤྲིན་དམར་པོའི་ཤམ་ཐབས་གསོལ་བ་ལས༔ བྱང་ཆུབ་དོན་དང་ལྡན་
པའི་གུ་རུ་འབུམ༔ པདྨ་གུ་རུའི་སྟོད་གཡོགས་གསོལ་བ་ལས༔ རྡོ་རྗེ་རླན་དང་ལྡན་པའི་གུ་རུ་འབུམ༔
པདྨ་རིན་ཆེན་སྐུ་རགས་བཅིངས་པ་ལས༔ སྣ་ཚོགས་གཅིག་ཏུ་ཤར་བའི་གུ་རུ་འབུམ༔ དབང་གི་འཇོལ་
བེར་སྐུ་ལ་གསོལ་བ་ལས༔ འགག་མེད་ལོངས་སྤྱོད་རྫོགས་པའི་གུ་རུ་འབུམ༔ པཎ་ཙ་ལི་ཀའི་ཆོས་གོས་
གསོལ་བ་ལས༔ འདུལ་ཁྲིམས་དོན་དང་ལྡན་པའི་གུ་རུ་འབུམ༔ ཟ་འོག་བེར་ཐུལ་སྐུ་ལ་གསོལ་བ་ལས༔
སྤྲུལ་སྐུས་འགྲོ་དོན་མཛད་པའི་གུ་རུ་འབུམ༔ སྐུ་མདོག་དཀར་དམར་མདངས་དང་ལྡན་པ་ལས༔ ཀུན་
དྷ་བྱང་སེམས་རྒྱས་པའི་གུ་རུ་འབུམ༔ བརྗིད་པའི་ཞལ་རས་འཛུམ་དང་ལྡན་པ་ལས༔ མཚན་དང་དཔེ་
བྱད་མཛེས་པའི་གུ་རུ་འབུམ༔ བཞིན་བཟང་ལྡན་པའི་ཧ་ལོ་སྙན་ཤངས་ལས༔ དུག་ལྔ་ཉོན་མོངས་དག་
པའི་གུ་རུ་འབུམ༔ བཞད་པའི་ཞལ་ཚེམས་བཞི་བཅུ་ཞེ་གཉིས་ལས༔ ཉོན་མོངས་བདུད་བཞི་འཇོམས་

པའི་གུ་རུ་འབུམ༔ སྤྱན་གཉིས་མི་འགྱུར་གླང་ཆེན་ལྟ་སྟངས་ལས༔ འགྲོ་དྲུག་ཐུགས་རྗེས་གཟིགས་
པའི་གུ་རུ་འབུམ༔ སྨིན་མཚམས་མཛོད་སྤུ་འོད་དང་ལྡན་པ་ལས༔ སྲིད་པ་མ་རིག་དག་པའི་གུ་རུ་འབུམ༔
དབུ་སྐྲ་ཐོར་ཚུགས་གྱེན་དུ་འཁྱིལ་པ་ལས༔ ཐེག་པ་ཡོངས་སུ་རྫོགས་པའི་གུ་རུ་འབུམ༔ ཤ་བའི་མཉེན་ཞུ་
དབུ་ལ་གསོལ་བ་ལས༔ ཟུང་འཇུག་ལྟ་བ་ཡངས་པའི་གུ་རུ་འབུམ༔ རྒོད་ཀྱི་ལྡེམ་འཕྲུ་དབུ་ལ་བཙུགས་པ་
ནི༔ གྲུབ་པ་མཐའ་རུ་ཕྱིན་པའི་གུ་རུ་འབུམ༔ དར་སྣ་ལྔ་ཡི་ཅོད་པཎ་རྒྱས་པ་ལས༔ དུག་ལྔ་དབྱིངས་སུ་
དག་པའི་གུ་རུ་འབུམ༔ གསལ་བའི་མེ་ལོང་རྒྱ་ལོང་བཏགས་པ་ལས༔ སྣང་སྟོང་དབྱེ་བ་མེད་
པའི་གུ་རུ་འབུམ༔ སྐུ་སྟོད་བརྗིད་པའི་སེང་ཆེན་འགྱིངས་པ་ལས༔ བདུད་དང་མུ་སྟེགས་འཇོམས་
པའི་གུ་རུ་འབུམ༔ སྐུ་སྐྱེས་སྲ་བརྟན་རྡོ་རྗེ་ལྟ་བུ་ལས༔ འཁོར་འདས་མཉམ་པར་རྟོགས་པའི་གུ་རུ་འབུམ༔
ཁ་ཊཾ་འབར་བ་སྐུ་ལ་བརྟེན་པ་ལས༔ ཤེས་རབ་བདེ་བ་ཆེན་པོའི་གུ་རུ་འབུམ༔ ཐོད་པ་སྐམ་རློན་རིམ་པར་
བརྩེགས་པ་ལས༔ དུག་གསུམ་རྣམ་པར་དག་པའི་གུ་རུ་འབུམ༔ རྡོ་རྗེ་རྩེ་གསུམ་གནམ་དུ་བསྟན་པ་ལས༔
སྐུ་གསུང་ཐུགས་དང་ལྡན་པའི་གུ་རུ་འབུམ༔ སྐེད་པ་རྒྱ་མདུད་ཁོང་སེང་ལྡན་པ་ལས༔ ཐབས་མཁས་
ཐུགས་རྗེ་ལྡན་པའི་གུ་རུ་འབུམ༔ རྡོ་རྗེ་རྩེ་གསུམ་ཐུར་དུ་བསྟན་པ་ལས༔ འཁོར་བའི་གཡུལ་ངོ་ཟློག་
པའི་གུ་རུ་འབུམ༔ ཐུགས་ཀྱི་དཔལ་བེའུ་མི་བཟད་འབར་བ་ལས༔ ཆོས་སྐུ་སྐྱེ་མེད་ལྷུན་གྲུབ་གུ་རུ་འབུམ༔
ཐུགས་རྗེའི་འོད་ཟེར་དཔལ་འབར་ནུ་མ་ལས༔ འགྲོ་བ་བདེ་ལ་འགོད་པའི་གུ་རུ་འབུམ༔ ལྟེ་བ་ཟབ་ཆེན་
གཡས་སུ་འཁྱིལ་པ་ལས༔ སྲིད་གསུམ་རྣམ་པར་དག་པའི་གུ་རུ་འབུམ༔ གསང་བའི་རྡོ་རྗེ་སྦུབས་སུ་
ནུབ་པ་ལས༔ མཚན་མའི་ལོག་སྲེད་དག་པའི་གུ་རུ་འབུམ༔ ཐབས་མཆོག་ཟླ་བའི་གདན་ལ་བཞུགས་
པ་ལས༔ ཉོན་མོངས་ཚ་གདུངས་སེལ་བའི་གུ་རུ་འབུམ༔ ཤེས་རབ་ཉི་མའི་གདན་ལ་བཞུགས་པ་ལས༔
འཁོར་བ་མ་རིག་སེལ་བའི་གུ་རུ་འབུམ༔ དྲི་མེད་པདྨའི་གདན་ལ་བཞུགས་པ་ལས༔ ཉོན་མོངས་དྲི་མ་
བྲལ་བའི་གུ་རུ་འབུམ༔ འཇའ་འོད་གུར་ཁྱིམ་དབུས་ན་བཞུགས་པ་ལས༔ ཐུགས་རྗེས་འགྲོ་བ་འདྲེན་པའི་
གུ་རུ་འབུམ༔ མཛད་པའི་ཕྲིན་ལས་གྲུབ་པ་བསམ་ཡས་ཀྱང་༔ ཆེ་བའི་ཆེ་མཆོག་རྡོ་རྗེ་ཐོད་ཕྲེང་རྩལ༔
འགྲོ་བའི་མགོན་པོ་རྒྱལ་སྲས་པདྨ་འབྱུང་༔ སངས་རྒྱས་འདུས་པའི་སྐུ་ལ་གསོལ་བ་འདེབས༔ བླ་མའི་སྐུ་
ལ་ཅུང་ཟད་འདི་བསྟོད་པས༔ བདག་སོགས་མཁའ་མཉམ་སེམས་ཅན་ཐམས་ཅད་ཀྱི༔ ལས་དང་ཉོན་
མོངས་སྒྲིབ་པ་ཀུན་དག་ནས༔ པདྨ་འོད་ཀྱི་གཞལ་ཡས་དམ་པ་དེར༔ པདྨ་འབྱུང་གནས་ཞབས་དྲུང་སྐྱེས་

ནས་ཀྱང་༔ གསང་སྔགས་ཐེག་ཆེན་ཆོས་ལ་སྤྱོད་པར་ཤོག༔ ཅེས་བསྟོད་དོ༔
༄༅། །སློབ་དཔོན་ཆེན་པོ་པདྨ་འབྱུང་གནས་ལ༔ ཡོན་ཏན་དྲུག་གི་སྒོ་ནས་བསྟོད་པ༔
མ་ཅིག་ཡེ་ཤེས་མཚོ་རྒྱལ།
ཧྲཱིཿ སངས་རྒྱས་ཀུན་གྱི་སྐུ་མཆོག་པདྨ་འབྱུང་༔ ཆོས་ཀྱི་དབྱིངས་ལས་མཚོ་སྐྱེས་རྡོ་རྗེའི་སྐུ༔ མ་རིག་རྩ་
བྲལ་ཆོས་དབྱིངས་ཡེ་ཤེས་ཀྱིས༔ འཁོར་བའི་གཏི་མུག་ཡེ་ཤེས་ཆེན་པོར་ཤར༔ ཧྲི༔ སངས་རྒྱས་ཀུན་གྱི་
གསུང་མཆོག་པདྨ་འབྱུང་༔ ཆོས་ཀྱི་དབྱིངས་ལས་རྒྱལ་སྲས་པདྨ་རྒྱལ༔ མ་འདྲེས་སོ་སོར་རྟོགས་པའི་ཡེ་
ཤེས་ཀྱིས༔ འཁོར་བའི་འདོད་ཆགས་བདེ་བ་ཆེན་པོར་ཤར༔ ཧྲཱིཿ༔ སངས་རྒྱས་ཀུན་གྱི་ཐུགས་མཆོག་པདྨ་
འབྱུང་༔ ཆོས་ཀྱི་དབྱིངས་ལས་རྡོ་རྗེ་ཐོད་ཕྲེང་རྩལ༔ མ་བསྒྲིབས་མེ་ལོང་ལྟ་བུའི་ཡེ་ཤེས་ཀྱིས༔ འཁོར་
བའི་ཞེ་སྡང་ཆོས་སྐུ་ཆེན་པོར་ཤརཿ༔ ཧྲཱིཿ སངས་རྒྱས་ཀུན་གྱི་ཡོན་ཏན་པདྨ་འབྱུང་༔ ཆོས་ཀྱི་དབྱིངས་ལས་
འཕགས་པ་བློ་ལྡན་མཆོག༔ བདག་གཞན་དབྱེར་མེད་མཉམ་ཉིད་ཡོན་ཏན་གྱིས༔ འཁོར་བའི་ང་རྒྱལ་
སྙིང་རྗེ་ཆེན་པོར་ཤར༔ ཧྲི༔ སངས་རྒྱས་ཀུན་གྱི་ཕྲིན་ལས་པདྨ་འབྱུང་༔ ཆོས་ཀྱི་དབྱིངས་ལས་སེངྒེ་སྒྲ་
སྒྲོགས་སྐུ༔ བྱ་བ་ནན་ཏན་མཐར་ཕྱིན་ཡོན་ཏན་གྱིས༔ འཁོར་བའི་ཕྲག་དོག་བཏང་སྙོམས་ཆེན་པོར་ཤར༔
སངས་རྒྱས་ཐམས་ཅད་འདུས་པའི་པདྨ་འབྱུང་༔ ཆོས་ཀྱི་དབྱིངས་ལས་པདྨ་སཾ་བྷའི་སྐུ༔ རང་སེམས་སྐུ་ལྔ་
འདུས་པའི་ཡོན་ཏན་གྱིས༔ ཉོན་མོངས་མ་ལུས་རང་འབྱུང་ཆོས་སྐུར་ཤར༔ ཆེ་བའི་ཆེ་མཆོག་བདེ་
གཤེགས་པདྨ་འབྱུང་༔ ཡོན་ཏན་མཐའ་ཡས་ཁྱབ་བདལ་ཆེན་པོའི་སྐུ༔ མཐུ་སྟོབས་དྲག་པོའི་ཐུགས་རྗེའི་
བྱིན་རླབས་ཀྱིས༔ བདག་དང་འགྲོ་དྲུག་ཁྱེད་དང་མཉམ་པར་ཤོག༔ ཅེས་བསྟོད་དོ༔

༄༅། །རིག་འཛིན་པདྨ་འབྱུང་གནས་ལ་བརྗོད་བྱ་མཚན་ཉིད་ཀྱིས་བསྟོད་པ༔
མ་ཅིག་ཡེ་ཤེས་མཚོ་རྒྱལ།
ཧཱུཾ༔ ཆོས་དབྱིངས་ཟག་མེད་རྒྱ་མཚོའི་ཀློང་ཡངས་སུ༔ འཁོར་བའི་སྐྱོན་བྲལ་པདྨའི་སྡོང་པོ་ལ༔ སྤྲུལ་པ་
ཆེན་པོའི་ཡ་མཚན་དངོས་གྲུབ་བརྙེས༔ པདྨ་འབྱུང་གནས་སྐུ་ལ་ཕྱག་འཚལ་བསྟོད༔ ཉོན་མོངས་དུག་ལྔ་
བདེ་བ་ཆེན་པོར་ཤར༔ ཐབས་ཤེས་དབྱེར་མེད་བདེ་བ་ཆེན་པོའི་ངང་༔ ཐམས་ཅད་མཉམ་པ་ཡུམ་གྱི་བྷ་
གར་རྫོགས༔ པདྨ་སཾ་བྷའི་སྐུ་ལ་ཕྱག་འཚལ་བསྟོད༔ མཁྱེན་རབ་བདག་པོ་རིག་པ་ཀུན་ལ་མཁས༔ ཤེས་
རབ་མཐར་ཕྱིན་སྙིང་པོའི་དོན་དང་ལྡན༔ རྩོལ་བྲལ་ཡོན་ཏན་ནམ་མཁའི་དབྱིངས་དང་མཉམ༔ བློ་ལྡན་
མཆོག་སྲེད་སྐུ་ལ་ཕྱག་འཚལ་བསྟོད༔ ཁམས་གསུམ་དབང་སྡུད་སྲིད་གསུམ་བྲན་དུ་ཁོལ༔ རང་སེམས་
དུག་ལྔ་རྣམ་དག་ཁ་ལོ་བསྒྱུར༔ བསྟན་པ་འདི་ལ་འཁོར་ལོས་སྒྱུར་བའི་རྒྱལ༔ པདྨ་རྒྱལ་པོའི་སྐུ་ལ་ཕྱག་
འཚལ་བསྟོད༔ མ་རིག་གཏི་མུག་འོད་གསལ་ཆེན་པོར་ཤར༔ མཉམ་ཉིད་ཐུགས་རྗེས་འགྲོ་བ་ཀུན་
ལ་ཁྱབ༔ འཁོར་བའི་མ་རིག་མུན་པ་སེལ་མཛད་པ༔ ཉི་མ་འོད་ཟེར་སྐུ་ལ་ཕྱག་འཚལ་བསྟོད༔ དགོངས་
པ་རྣམ་དག་ཐུབ་པའི་བསྟན་པ་ལ༔ མི་ནུབ་རྒྱལ་མཚན་བསྟན་པའི་སྲོག་ཤིང་བཙུགས༔ ཚུལ་ཁྲིམས་རྣམ་
དག་སྐུ་ལ་བརྒྱན་མཛད་པའི༔ ཤཱཀྱ་སེངྒེའི་སྐུ་ལ་ཕྱག་འཚལ་བསྟོད༔ དོན་དམ་ཆོས་ཉིད་སྤང་བླང་
མེད་པ་ལ༔ འགྲོ་བའི་དོན་དུ་ལོག་ལྟ་ཟིལ་གྱིས་གནོན༔ བདུད་དང་མུ་སྟེགས་རབ་ཏུ་ཕམ་མཛད་པའི༔
སེངྒེ་སྒྲ་སྒྲོགས་སྐུ་ལ་ཕྱག་འཚལ་བསྟོད༔ ལོག་པར་ལྟ་ཞིང་བཀའ་ལས་འདའ་བ་ཡི༔ མི་དང་མི་མིན་ལྷ་
སྲིན་གདུག་པ་ཅན༔ དབང་དུ་བསྡུས་ནས་ཚར་གཅོད་རློག་མཛད་པའི༔ རྡོ་རྗེ་གྲོ་ལོད་སྐུ་ལ་ཕྱག་འཚལ་
བསྟོད༔ རང་བཞིན་རྣམ་དག་ཐིག་ལེ་ཆེན་པོ་ལས༔ སྐུ་གསུམ་ལྷུན་གྲུབ་ཡེ་ཤེས་ལྔ་དང་ལྡན༔ དམིགས་
མེད་མཐའ་བྲལ་འགྲོ་བའི་རེ་བ་སྐོང་༔ རྡོ་རྗེ་ཐོད་ཕྲེང་རྩལ་ལ་ཕྱག་འཚལ་བསྟོད༔ ཡོན་ཏན་མཐར་ཕྱིན་
མཐུ་རྩལ་ཕུན་སུམ་ཚོགས༔ རྒྱ་ཆེན་ཐབས་མཁས་སྤྲུལ་པ་སྣ་ཚོགས་ཀྱིས༔ ཁམས་གསུམ་སྲིད་གསུམ་
གདུལ་བྱ་དབང་དུ་སྡུད༔ རྟ་མགྲིན་དབང་གི་སྐུ་ལ་ཕྱག་འཚལ་བསྟོད༔ ཅིར་ཡང་མི་དམིགས་བདེ་

ཆེན་ཡངས་པ་ལས༔ རོལ་པ་ཐམས་ཅད་བདེ་བ་ཆེན་པོར་ཤར༔ བྱ་བ་བྱེད་དང་ཡིད་ཆོས་རྣམ་པར་དག༔
རྡོ་རྗེ་ཕག་མོའི་སྐུ་ལ་ཕྱག་འཚལ་བསྟོད༔ སངས་རྒྱས་ཀུན་གྱི་ངོ་བོ་རྒྱལ་སྲས་པདྨ་འབྱུང་༔ བདག་གཞན་
ཀུན་ལ་མཆོག་ཐུན་དངོས་གྲུབ་སྩོལ༔ ཅེས་བསྟོད་དོ༔

༄༅། །སློབ་དཔོན་པདྨ་འབྱུང་གནས་འཁོར་དང་བཅས་པ་ལ་བསྟོད་པ
ཡེ་ཤེས་མཚོ་རྒྱལ།
ཧཱུཾ༔ གེ་སར་པདྨ་ཉི་མའི་གདན་སྟེང་ན༔ གཟི་བརྗིད་ཆེན་པོ་ཡ་མཚན་མཆོག་གི་སྐུ༔ དོན་ཡོད་ཞགས་ལྡན་
རྒྱན་དང་ན་བཟའ་གསོལ༔ ཡེ་ཤེས་འགྱུར་མེད་རྡོ་རྗེ་རྩེ་ལྔ་བསྣམས༔ དངོས་གྲུབ་ཀུན་བརྙེས་བདུད་
རྩི་ཀ་པ་ལ༔ རིག་འཛིན་ཆེན་པོ་དྷ་ཀི་ཀུན་གྱི་རྗེ༔ པདྨ་འབྱུང་གནས་སྐུ་ལ་ཕྱག་འཚལ་བསྟོད༔ ཆོས་ཀྱི་ད
བྱིངས་ལས་འགྲོ་བ་འདྲེན་པའི་ཕྱིར༔ སྐུ་མདོག་དཀར་པོ་དུང་གི་ཐོར་ཚུགས་ཅན༔ ཕྱག་གཉིས་རིན་ཆེན་
རྡོ་རྗེ་གྲི་གུག་ཐོད་ཁྲག་བསྣམས༔ སྣ་ལྔ་རུས་པའི་རྒྱན་གྱིས་མཛེས་པར་སྤྲས༔ སྤྲུལ་པ་ཡང་སྤྲུལ་རང་
འདྲ་འབུམ་གྱིས་བསྐོར༔ རྡོ་རྗེ་དྷ་ཀིའི་སྐུ་ལ་ཕྱག་འཚལ་བསྟོད༔ ཆོས་ཀྱི་དབྱིངས་ལས་འགྲོ་བ་འདྲེན་པའི་
ཕྱིར༔ སྐུ་མདོག་སེར་མོ་གསེར་གྱི་ཐོར་ཚུགས་ཅན༔ ཕྱག་གཉིས་རིན་ཆེན་གྲི་གུག་ཐོད་ཁྲག་བསྣམས༔
སྣ་ལྔ་རུས་པའི་རྒྱན་གྱིས་མཛེས་པར་སྤྲས༔ སྤྲུལ་པ་ཡང་སྤྲུལ་རང་འདྲ་འབུམ་གྱིས་བསྐོར༔ རིན་ཆེན་དྷཱ་
ཀིའི་སྐུ་ལ་ཕྱག་འཚལ་བསྟོད༔ ཆོས་ཀྱི་དབྱིངས་ལས་འགྲོ་བ་འདྲེན་པའི་ཕྱིར༔ སྐུ་མདོག་དམར་པོ་བྱི་
རུའི་ཐོར་ཚུགས་ཅན༔ ཕྱག་གཉིས་པདྨ་གྲི་གུག་ཐོད་ཁྲག་བསྣམས༔ སྣ་ལྔ་རུས་པའི་རྒྱན་གྱིས་མཛེས་
པར་སྤྲས༔ སྤྲུལ་པ་ཡང་སྤྲུལ་རང་འདྲ་འབུམ་གྱིས་བསྐོར༔ པདྨ་དྷ་ཀིའི་སྐུ་ལ་ཕྱག་འཚལ་བསྟོད༔ ཆོས་
ཀྱི་དབྱིངས་ལས་འགྲོ་བ་འདྲེན་པའི་ཕྱིར༔ སྐུ་མདོག་སྔོན་མོ་གཡུ་ཡི་ཐོར་ཚུགས་ཅན༔ ཕྱག་གཉིས་རྒྱ་
གྲམ་གྲི་གུག་ཐོད་ཁྲག་བསྣམས༔ སྣ་ལྔ་རུས་པའི་རྒྱན་གྱིས་མཛེས་པར་སྤྲས༔ སྤྲུལ་པ་ཡང་
སྤྲུལ་རང་འདྲ་འབུམ་གྱིས་བསྐོར༔ ལས་ཀྱི་དྷཱ་ཀིའི་སྐུ་ལ་ཕྱག་འཚལ་བསྟོད༔ ཆོས་ཀྱི་དབྱིངས་ལས་འགྲོ་
བ་འདྲེན་པའི་ཕྱིར༔ སྐུ་མདོག་སྨུག་མོ་མཆོང་གི་ཐོར་ཚུགས་ཅན༔ ཕྱག་གཉིས་འཁོར་ལོ་གྲི་གུག་
ཐོད་ཁྲག་བསྣམས༔ སྣ་ལྔ་རུས་པའི་རྒྱན་གྱིས་མཛེས་པར་སྤྲས༔ སྤྲུལ་པ་ཡང་སྤྲུལ་རང་འདྲ་འབུམ་གྱིས་
བསྐོར༔ སངས་རྒྱས་དྷཱ་ཀིའི་སྐུ་ལ་ཕྱག་འཚལ་བསྟོད༔ ཆོས་ཀྱི་དབྱིངས་ལས་འགྲོ་བ་འདྲེན་པའི་ཕྱིར༔
སྐུ་མདོག་དཀར་པོ་དུར་ཁྲོད་ཆས་ཀྱིས་བརྒྱན༔ འཇིགས་བྱེད་ཆེན་པོ་མེ་དཔུང་ཀློང་ན་བཞུགས༔ ཕྱག་

གཉིས་རྡོ་རྗེ་རྩེ་ལྔ་ཐོད་ཁྲག་བསྣམས༔ སྤྲུལ་པ་ཡང་སྤྲུལ་རང་འདྲ་འབུམ་གྱིས་བསྐོར༔ རྡོ་རྗེ་གིང་ཆེན་སྐུ་
ལ་ཕྱག་འཚལ་བསྟོད༔ ཆོས་ཀྱི་དབྱིངས་ལས་འགྲོ་བ་འདྲེན་པའི་ཕྱིར༔ སྐུ་མདོག་སེར་པོ་དུར་ཁྲོད་ཆས་
ཀྱིས་བརྒྱན༔ འཇིགས་བྱེད་ཆེན་པོ་མེ་དཔུང་ཀློང་ན་བཞུགས༔ ཕྱག་གཉིས་རིན་པོ་ཆེ་དང་ཐོད་
ཁྲག་བསྣམས༔ སྤྲུལ་པ་ཡང་སྤྲུལ་རང་འདྲ་འབུམ་གྱིས་བསྐོར༔ རིན་ཆེན་གིང་ཆེན་སྐུ་ལ་ཕྱག་འཚལ་
བསྟོད༔ ཆོས་ཀྱི་དབྱིངས་ལས་འགྲོ་བ་འདྲེན་པའི་ཕྱིར༔ སྐུ་མདོག་དམར་པོ་དུར་ཁྲོད་ཆས་ཀྱིས་བརྒྱན༔
འཇིགས་བྱེད་ཆེན་པོ་མེ་དཔུང་ཀློང་ན་བཞུགས༔ ཕྱག་གཉིས་པདྨ་དབྱུག་ཏོ་ཐོད་ཁྲག་བསྣམས༔ སྤྲུལ་
པ་ཡང་སྤྲུལ་རང་འདྲ་འབུམ་གྱིས་བསྐོར༔ པདྨ་ཀློང་ཆེན་སྐུ་ལ་ཕྱག་འཚལ་བསྟོད༔ ཆོས་ཀྱི་དབྱིངས་ལས་
འགྲོ་བ་འདྲེན་པའི་ཕྱིར༔ སྐུ་མདོག་ལྗང་ཁུ་དུར་ཁྲོད་ཆས་ཀྱིས་བརྒྱན༔ འཇིགས་བྱེད་ཆེན་པོ་མེ་དཔུང་
ཀློང་ན་བཞུགས༔ ཕྱག་གཉིས་རྡོ་རྗེ་རྒྱ་གྲམ་ཐོད་ཁྲག་བསྣམས༔ སྤྲུལ་པ་ཡང་སྤྲུལ་རང་འདྲ་འབུམ་གྱིས་
བསྐོར༔ ལས་ཀྱི་གིང་ཆེན་སྐུ་ལ་ཕྱག་འཚལ་བསྟོད༔ ཆོས་ཀྱི་དབྱིངས་ལས་འགྲོ་བ་འདྲེན་པའི་ཕྱིར༔
སྐུ་མདོག་སྨུག་ནག་དུར་ཁྲོད་ཆས་ཀྱིས་བརྒྱན༔ འཇིགས་བྱེད་ཆེན་པོ་མེ་དཔུང་ཀློང་ན་བཞུགས༔ ཕྱག་
གཉིས་འཁོར་ལོ་རྩིབས་བརྒྱད་ཐོད་ཁྲག་བསྣམས༔ སྤྲུལ་པ་ཡང་སྤྲུལ་རང་འདྲ་འབུམ་གྱིས་བསྐོར༔ བུདྡྷ་
གིང་ཆེན་སྐུ་ལ་ཕྱག་འཚལ་བསྟོད༔ ཆོས་ཀྱི་དབྱིངས་ལས་འགྲོ་བ་འདྲེན་པའི་ཕྱིར༔ སྣ་ཚོགས་སྐུར་བསྟན་
རྒྱན་དང་ཆ་ལུགས་བརྒྱན༔ འཁོར་བའི་སྡུག་བསྔལ་མི་བཟད་འཇོམས་མཛད་པ༔ པདྨ་འབྱུང་གནས་
འཁོར་དང་བཅས་ལ་བསྟོད༔ ཨུ་རྒྱན་གྱི་བསྟོད་པ་ཆོས་དབྱིངས་ཐུགས་རྗེ་མའོ༔

༄༅། །སློབ་དཔོན་པདྨ་ལ་ཁྱད་པར་འཕགས་པ་ལྔའི་སྒོ་ནས་བསྟོད་པ༔
རིགས་ལྔའི་དྷཱ་ཀི་མ་རྣམས།
ཧཱུཾ༔ ཡབ་ཡུམ་གཉིས་མེད་པདྨའི་སྡོང་པོ་ལས༔ ཉོན་མོངས་སྐྱོན་བྲལ་པདྨ་འབྱུང་གནས་འཁྲུངས༔ ཉོན་
མོངས་མངལ་སྐྱེས་ཀུན་ལས་ཁྱད་པར་འཕགས༔ སྐྱེས་མཆོག་པད་འབྱུང་ཁྱེད་ལ་ཕྱག་འཚལ་བསྟོད༔
སྨོན་ལམ་རྣམ་དག་འགྲོ་བའི་མགོན་པོ་ནི༔ བདུད་བཞི་བཅོམ་ནས་ཚེ་ཡི་དངོས་གྲུབ་བརྙེས༔ འབྱུང་བ་
བཞི་རྒྱུ་ལས་པར་འཕགས༔ རིག་འཛིན་པད་འབྱུང་ཁྱེད་ལ་ཕྱག་འཚལ་བསྟོད༔ ཆོས་སྐུ་ཐིག་ལེ་མཁའ་
ལྟར་དག་པར་རྟོགས༔ སྙིང་པོའི་དོན་ལྡན་ཐེག་ཆེན་ཆོས་འཁོར་བསྐོར༔ ཉན་ཐོས་རང་རྒྱལ་ཆོས་
ལས་ཁྱད་པར་འཕགས༔ དྲུག་པ་པད་འབྱུང་ཁྱེད་ལ་ཕྱག་འཚལ་བསྟོད༔ མཐུ་རྩལ་མུན་ཚོགས་
དྲེགས་པ་མ་ལུས་འདུལ༔ འགྲོ་བའི་དོན་དུ་སྲིན་པོའི་ཁ་གནོན་མཛད༔ སྟོབས་ཆེན་ཁྲོ་རྒྱལ་ཀུན་
ལས་ཁྱད་པར་འཕགས༔ སྟོབས་ཆེན་པད་འབྱུང་ཁྱེད་ལ་ཕྱག་འཚལ་བསྟོད༔ མཉམ་མེད་བདེ་ཆེན་ངང་
ལས་མ་གཡོས་ཀྱང་༔ གང་ལ་གང་འདུལ་སྤྲུལ་སྐུས་འགྲོ་དོན་མཛད༔ མཛད་པའི་སངས་རྒྱས་ཆེ་
བས་ཁྱད་པར་འཕགས༔ མཉམ་མེད་པད་འབྱུང་ཁྱེད་ལ་ཕྱག་འཚལ་བསྟོད༔ འགྲོ་བའི་དོན་དུ་མཆོད་
བསྟོད་འདི་བཞེས་ལ༔ མཆོག་དང་ཐུན་མོང་དངོས་གྲུབ་བསྩལ་ཏུ་གསོལ༔ ཅེས་པས་བསྟོད་དོ༔

༄༅། །སློབ་དཔོན་ཆེན་པོ་ལ་བསྟོད་པ།
ལྷ་ལྕམ་མནྡ་ར་བ།
ཨེ་མ་ཧོ༔ དགེ་མེད་གླིང་དུ་སངས་རྒྱས་སྤྲུལ་པ་བྱོན༔ མི་འཇིགས་སྟོབས་ལྡན་རེ་དོགས་མེད་པར་འཕྱོ༔
ཕྱག་ཞབས་རྫུ་འཕྲུལ་ཉམ་ང་མེད་པའི་སྐུ༔ རྫུ་འཕྲུལ་ཅིར་ཡང་བསམ་པའི་བཀྲ་ཤིས་གཅིག༔ པད་སྡོང་
ལས་འཁྲུངས་དཀར་ལ་དམར་མདངས་ཅན༔ བཟང་པོའི་མཚན་ནི་སྐུ་ལ་བརྒྱན་པ་ནི༔ ལེགས་པའི་
དཔེ་བྱད་མཚན་བཟང་སུམ་ཅུ་གཉིས༔ དུས་གསུམ་སངས་རྒྱས་པད་འབྱུང་སྐུ་ལ་རྫོགས༔ པད་འབྱུང་སྐུ་
ཡིས་ཐ་དད་མོས་པ་འདུལ༔ མཚན་དང་དཔེ་བྱད་ལོངས་སྤྱོད་རྫོགས་པའི་སྐུ༔ རི་རབ་ལྟ་བུར་སྐུ་ནི་ལྷུན་
དཔངས་མཐོ༔ རི་རྒྱལ་བུམ་པ་ལྟ་བུར་དབུ་ནི་ཟླུམ༔ བུང་བ་ཨུཏྤལ་ལྟ་བུའི་དབུ་སྐྲ་མཛེས༔ ཟླ་བ་རྒྱས་
པ་ལྟ་བུའི་དཔྲལ་བའི་དབྱིབས༔ སྐར་ཆེན་ཤར་འདྲའི་སྤྱན་ནི་ནག་ཅིང་རིང་༔ འདི་ཡི་སྨིན་མའང་ཁྱུང་
ཆེན་ལྡིང་བ་འདྲ༔ ཁྱུང་གཤོག་བརྒྱངས་པ་ལྟ་བུའི་རྫི་མའང་རིང་༔ སྙན་ནི་པདྨ་ཁ་ཕྱེ་ལྟ་བུར་མཛེས༔
ཤངས་ནི་ལེགས་ཤིང་བལྟ་ན་སྡུག་པའི་ཤངས༔ ཡ་མཆུ་མ་མཆུ་པད་མའི་ཟེའུ་འབྲུ་འདྲ༔ ལྗགས་རིང་ཆེ་
ཞིང་པདྨའི་མདོག་ལྟར་དམར༔ ཚེམས་དཀར་ཐགས་བཟང་དུང་དང་གངས་རི་འདྲ༔ ཚེམས་ནི་ལྔ་བཅུ་
བརྩ་བརྒྱད་ཞལ་ལ་མཛེས༔ ཞི་བའི་ལས་མཐོང་ཨོག་མ་ལྷང་ངེ་བ༔ ཀ་ལ་པིང་ཀ་ལྟ་བུར་ཚངས་པའི་
དབྱངས༔ ཞལ་ཚོམས་དོམ་ནག་དཀྱུས་པ་ལྟ་བུར་རིང་༔ 》སྐུ་མདོག་དུང་ལ་ཕོ་ཚོས་བསྐུས་པ་འདྲ༔
མགུལ་ནི་བུམ་པའི་མགྲིན་པ་ལྟ་བུར་ལགས༔ འདི་ཡི་སྐུ་སྟོད་སེང་གེ་འགྱིངས་པ་འདྲ༔ དཔུང་པའི་མགོ་
ཟླུམ་ཕྲག་པ་རྒྱས་པ་དང་༔ ཕྱག་ཞབས་སོར་རིང་དྲ་བས་འབྲེལ་བ་དང་༔ སེན་མོའི་འོད་ནི་ཟངས་དམར་
ཤེལ་འོད་དཀར༔ པདྨའི་སྦུ་གུ་ལྟ་བུར་ལྟེ་བ་མཛེས༔ ལྦ་བ་སྦུབས་སུ་རྟ་གླང་ལྟ་བུར་ནུབ༔ བྱིན་པ་ཨེ་ན་

ཡ་འདྲ་ཞབས་པད་འབུར༔ མཁའ་ལ་འཇའ་འགྲུས་ལྟ་བུར་འཕུལ་རྩལ་འགྲོ༔ གཞོན་ནུ་རྩལ་འདྲ་སྐུ་
ལུས་ཡན་ལག་རྒྱས༔ འཛུམ་ཞིང་ཤིན་ཏུ་མཛེས་པ་དྲི་མེད་ཞལ༔ བལྟ་བས་མི་ངོམས་སྐྱེ་བོས་
བལྟ་ན་སྡུག༔ འོད་ཟེར་དུ་མ་འབར་བའི་འོད་ཁྱིམ་འདྲ༔ རོ་མཆོག་འཇམ་ཞིང་སོ་སོར་ཆ་མི་འབྱུང་༔
མི་རྟོག་རྡོ་རྗེ་ལྟ་བུར་ཟག་པ་མེད༔ འདྲ་བ་འདི་དག་པད་འབྱུང་མཚན་བཟང་པོ༔ སུམ་ཅུ་རྩ་གཉིས་རྒྱལ་
སྲས་སྐུ་ལ་བསྟོད༔ ཅེས་བསྟོད་དོ། །

༄༅། །སློབ་དཔོན་ལ་བསྟོད་པ།
ལྷ་ལྕམ་མནྡ་ར་བ།
ཧཱུཾ༔ གུ་རུའི་ཐུགས་རྗེས་འགྲོ་དོན་མཛད་ཙམ་ན༔ འདབ་ལྡན་རིགས་ལྔ་དབུ་ལ་གསོལ་བ་ནི༔ སྐུ་ལྔ་
དབང་རྫོགས་ཡེ་ཤེས་ལྔ་ལྡན་རྟགས༔ དེ་ལ་དབུས་མཐིང་ཕྱོགས་ཚོན་བརྒྱན་པ་ནི༔ འཕྲིན་ལས་རྣམ་
བཞིས་འགྲོ་དོན་མཛད་པའི་བརྡ༔ ཐོད་སྐམ་གསུམ་གསུམ་ཐེག་པ་བརྩེགས་པ་ནི༔ ཆོས་ཀུན་མ་འདྲེས་
ཕྱི་ནང་སྟོན་པའི་བརྡ༔ དེ་ལ་རིན་ཆེན་དྲ་བས་བརྒྱན་པ་ནི༔ ཁམས་གསུམ་མ་ལུས་དབང་དུ་སྡུད་པའི་
བརྡ༔ དེ་ལ་གསེར་གྱི་རྡོ་རྗེ་བཙུགས་པ་ནི༔ རྡོ་རྗེ་ལྟ་བུའི་ཏིང་འཛིན་བརྙེས་པའི་བརྡ༔ དར་སྣ་ལྔ་ཡི་ཅོད་
པཎ་འཕུར་བ་ནི༔ རིག་པའི་གནས་ལྔས་འགྲོ་བ་འདུལ་བའི་བརྡ༔ གཡས་གཡོན་རྒོད་ཀྱི་ཐལ་ཆུང་སྤྲད་
པ་ནི༔ ཐབས་དང་ཤེས་རབ་ཟུང་དུ་འབྲེལ་བའི་བརྡ༔ རྩེ་དབུས་རྨ་བྱའི་མདོངས་མདངས་གསལ་བ་ནི༔
སྣང་སེམས་དབྱིངས་རིག་འོད་དུ་འཁྱིལ་བའི་བརྡ༔ རིན་ཆེན་གསེར་གྱི་ཉི་ཟླ་གསལ་བ་ནི༔ འགྲོ་བའི་
མ་རིག་མུན་པ་སེལ་བའི་བརྡ༔ གཡི་དཀར་པགས་པས་ཁ་འགྲིལ་བྱས་པ་ནི༔ བསྟན་གཉིས་ཟུང་འཇུག་
གཏེར་གྱིས་སྐྱོང་བའི་བརྡ༔ མཛེས་པའི་སྣ་ལྷབ་ཐུར་དུ་འཕྱང་བ་ནི༔ སྦྱོར་སྒྲོལ་ལྟ་བ་དབྱིངས་སུ་དག་
པའི་བརྡ༔ རྗེ་ཉིད་སྐུ་ལུས་བཀོད་པ་བསྟན་ཙམ་ན༔ ཞལ་གྱི་དཀྱིལ་འཁོར་ཆོག་མི་ཤེས་པ་ནི༔ དེ་བཞིན་
གཤེགས་པའི་སྐུ་དངོས་བསྟན་པའི་བརྡ རྡོ་རྗེའི་སྐུ་ལུས་དྲང་པོར་བཞུགས་པ་ནི༔ ཏིང་འཛིན་རྩེ་
གཅིག་གཡོ་བ་མེད་པའི་བརྡ༔ སྐུ་མདོག་དཀར་ལ་དམར་མདོག་ཐོན་པ་ནི༔ བདེ་བ་ཐམས་ཅད་སྐུ་ལ་
རྫོགས་པའི་བརྡ༔ ཡེ་ཤེས་སྤྱན་གཉིས་ཐད་ཀར་གཟིགས་པ་ནི༔ ཆོས་དབྱིངས་ཡེ་ཤེས་མཆོག་ཏུ་སྤོར་
བའི་བརྡ༔ འཛུམ་པའི་མདངས་ལྡན་ཞལ་ཚེམས་མཛེས་པ་ནི༔ གསང་སྔགས་མཛད་པ་མཐའ་རུ་ཕྱིན་
པའི་བརྡ༔ ཚངས་པའི་གསུང་གི་ཆོས་སྒྲ་སྒྲོགས་པ་ནི༔ འགྲོ་དྲུག་སེམས་ཅན་བདེ་ལ་འགོད་པའི་བརྡ༔
ཤངས་ནས་ཡེ་ཤེས་རླུང་ལྔ་འགྱུ་བ་ནི༔ སྤྲོས་མེད་ལྟ་བ་ཡོངས་སུ་རྫོགས་པའི་བརྡ༔ སྙན་ཆ་གསེར་གྱི་

དྲིལ་བུས་བརྒྱན་པ་ནི༔ སངས་རྒྱས་རྣམས་དང་གསུང་གླེང་མཛད་པའི་བརྡ༔ དབུ་སྐྲ་ཁམ་ནག་ལྕང་
ལོར་འཁྱིལ་བ་ནི༔ མ་ལུས་དགོངས་པའི་དོན་རྣམས་འགྲུབ་པའི་བརྡའ༔ ཞབས་གཉིས་མཉམ་པའི་
སྐྱིལ་ཀྲུང་བཞུགས་པ་ནི༔ ལམ་ལྔ་ས་བཅུ་སྐད་ཅིག་རྫོགས་པའི་བརྡ༔ ཕྱག་གཡོན་མཉམ་བཞག་བྷནྡྷ་
འཛིན་པ་ནི༔ འདོད་ཡོན་ལྔ་ལ་ལོངས་སྤྱོད་རོལ་པའི་བརྡ༔ གཡས་པའི་ཕྱག་ན་རྡོ་རྗེ་བསྣམས་པ་ནི༔
བདེ་སྟོང་སྒོམ་ལ་རྒྱུན་ཆད་མེད་པའི་བརྡ༔ ཕྱག་འཁར་ཆུ་ཤིང་འཁར་བ་བསྣམས་པ་ནི༔ ཆོས་རྣམས་
ཐེག་པ་གཅིག་ཏུ་རྫོགས་པའི་བརྡ༔ དེ་ལ་ཆུ་སྲིན་རྒྱ་མདུད་བཅིངས་པ་ནི༔ བསྡུ་བ་རྣམ་བཞིས་བསྟན་པ་
བསྲུང་བའི་བརྡ༔ དེ་ལ་རྡོ་རྗེ་རྩེ་ལྔ་སྐྱེས་པ་ནི༔ སྐྱེ་བ་རྣམ་བཞི་སྦྱོར་བ་ལྔ་ལྡན་བརྡ༔ དེ་ལ་ཐོད་མཁར་
དགུ་བརྩེགས་བསྐྱོན་པ་ནི༔ འཇིག་རྟེན་དུར་ཁྲོད་གླིང་དགུར་མཁྱེན་པའི་བརྡ༔ དར་སྣ་ལྔ་ཡིས་མགུལ་
ཆིངས་བརྒྱན་པ་ནི༔ སྟོང་གསུམ་ཡེ་ཤེས་ལྔ་ལྡན་སྦྱོར་བའི་བརྡ༔ གསེར་དངུལ་ཟགས་ལྕགས་ཁྲོ་ཞལ་
སྟོན་པ་ནི༔ གསང་སྔགས་སྒོ་མོ་བཞི་ནི་འབྱེད་པའི་བརྡ༔ དེ་ལ་ཁ་ཊཱཾ་རྩེ་གསུམ་བསྐྱོན་པ་ནི༔ དུག་
གསུམ་སྐུ་གསུང་ཐུགས་དང་སྦྱོར་བའི་བརྡ༔ ར་ལ་ལྕགས་ལོང་དགུ་ཡིས་བརྒྱན་པ་ནི༔ རྣམ་ཤེས་ཚོགས་
བརྒྱད་སྦྱོར་མཚམས་དག་པའི་བརྡ༔ ཟ་འོག་བེར་བརྩེགས་སྐུ་ལ་གསོལ་བ་ནི༔ སྣང་སྲིད་འཇའ་འོད་
ཟེར་གསུམ་ཡོང་བའི་བརྡ༔ དམར་སེར་མཐིང་ནག་བེར་ཕྱམ་བཀླུབས་པ་ནི༔ སྣ་ཚོགས་ཆོས་སྐུ་རང་ལ་
ཤར་བའི་བརྡ༔ རྒྱ་མཚོར་པད་སྡོང་རྩེ་ལ་བཞུགས་པ་ནི༔ འཁོར་བའི་སྐྱོན་གྱིས་མ་གོས་སྟོན་པའི་བརྡ༔
ཕྱོགས་བཞི་མཚམས་བརྒྱད་འཇའ་འོད་འཁྲིགས་པ་ནི༔ ཕུང་པོ་ལྷག་མེད་ཡེ་སངས་རྒྱས་པའི་བརྡ༔
འཁོར་དུ་བཀའ་རྒྱུད་བླ་མས་བསྐོར་བ་ནི༔ སྐལ་ལྡན་བུ་ལ་བྱིན་རླབས་འབེབས་པའི་བརྡ༔ ལེགས་པའི་
དཔེ་བྱད་མཚན་བཟང་སུམ་ཅུ་གཉིས༔ དུས་གསུམ་སངས་རྒྱས་པད་འབྱུང་སྐུ་ལ་རྫོགས༔ རི་རབ་ལྟ་
བུར་སྐུ་ནི་ལྷུན་དཔངས་མཐོ༔ རི་རྒྱལ་བུམ་པ་ལྟ་བུའི་དབུ་ནི་ཟླུམ༔ བུང་པ་ཨུཏྤལ་ལྟ་བུའི་དབུ་སྐྲ
མཛེས༔ ཟླ་བ་རྒྱས་པ་ལྟ་བུའི་དཔྲལ་བའི་དབྱིབས༔ སྐར་ཆེན་ཤར་འདྲའི་སྤྱན་གཉིས་ནག་ལ་རིང༔
འདི་ཡི་སྨིན་མ་ཁྱུང་ཆེན་ལྡིང་བ་འདྲ༔ ཁྲབ་གཤོག་བརྒྱངས་པ་ལྟ་བུའི་རྫི་མ་ལེགས༔ སྙན་ནི་གྲོ་ག་
གཅུས་པ་ལྟ་བུ་འདྲ༔ ཤངས་ནི་ལེགས་ཤིང་བལྟ་ན་སྡུག་པའི་ཤངས༔ ཡ་མཆུ་མ་མཆུ་པད་མའི་ཟེ་བ་
འདྲ༔ ལྗགས་རིང་ཆེ་ཞིང་པདྨའི་མདོག་དང་འདྲ༔ དཀར་ཚེམས་ཐགས་བཟང་དུང་དང་གངས་རི་འདྲ༔
ཚེམས་ཕྲེང་ལྔ་བཅུ་རྩ་བརྒྱད་ཞལ་ལ་མཛེས༔ ཞི་བའི་ཞལ་ནི་ཨོག་མ་ལྡིང་བ་སྟེ༔ ཀ་ལ་པིང་ཀ་ལྟ་བུར་

ཚངས་པའི་དབྱངས༔ ཞལ་ཚོམ་དོམ་ནག་དཀྱུས་པ་ལྟ་བུར་རེངས༔ སྐུ་མདོག་དུང་ལ་ཕོ་ཚོས་བསྐུས་པ་
འདྲ༔ མགུལ་ནི་བུམ་པའི་མགྲིན་པ་ལྟ་བུར་འཆང་༔ འདི་ཡི་སྐུ་སྟོད་སེང་གེ་འགྱིངས་པ་འདྲ༔ དཔུང་
པའི་མགོ་ཟླུམ་ཕྲག་པ་བརྒྱངས་པ་འདྲ༔ ཕྱག་ཞབས་སོར་མོ་དྲ་བས་འབྲེལ་བ་དང་༔ སེན་མོའི་འོད་
མདོག་ཟངས་དམར་ཤེལ་འོད་དཀར༔ པད་མའི་སྦུབས་ལྟར་ལྟེ་བ་ཤིན་ཏུ་མཛེས༔ ལྦ་བ་སྦུབས་སུ་ལྟ་
གླང་ལྟ་བུར་ནུབ༔ བྱིན་པ་ཨེ་ན་ཡ་འདྲ་པད་འབུར་པད༔ མཁའ་ལ་བྱ་འགྱུས་ལྟ་བུར་འཕུར་རྩལ་འགྲོ༔
གཞོན་ནུ་བཙས་འདྲ་སྐུ་ལུས་ཡན་ལག་རྒྱས༔ འཛུམ་ཞིང་མཛེས་པ་དྲི་མེད་ཞལ་མངའ་བ༔ གཟུགས
ལྟ་མི་ངོམས་སྐྱེ་བོས་བལྟ་ན་སྡུག༔ འོད་ཟེར་དུ་མ་འབར་བའི་འོད་ཁྱིམ་འདྲ༔ རོ་མཆོག་འཇམ་ཞིང་དམ་
པ་མཆོག་རབ་འཕགས༔ མི་ཤིགས་རྡོ་རྗེ་ལྟ་བུར་ཟག་པ་མེད༔ འདྲ་བ་འདི་དག་པད་འབྱུང་མཚན་
བཟང་སྟེ༔ སུམ་ཅུ་རྩ་གཉིས་རྒྱལ་སྲས་སྐུ་ལ་བསྟོད༔ ཅེས་སོགས་བསྟོད་དོ། །

༄༅། །སློབ་དཔོན་པདྨ་ལ་སིདྡྷི་ཀུན་འབྱུང་གི་སྒོ་ནས་བསྟོད་པ༔
ལྷ་ལྕམ་མནྡ་ར་བ།
ཧྲཱིཿ༔ དཔལ་ལྡན་པདྨ་འབྱུང་གནས་ནི༔ ཆོས་སྐུ་ཐིག་ལེ་ཀུན་ལ་ཁྱབ༔ རང་བཞིན་རྣམ་དག་སིདྡྷི་འབྱུང་༔
དྷཱ་ཀིས་བསྐོར་ལ་ཕྱག་འཚལ་བསྟོད༔ སྤྲུལ་སྐུ་པདྨ་འབྱུང་གནས་ནི༔ སྣ་ཚོགས་ཐུགས་རྗེ་ཐབས་དང་ལྡན༔
གང་ལ་གང་འདུལ་སིདྡྷི་འབྱུང་༔ དྷཱ་ཀིས་བསྐོར་ལ་ཕྱག་འཚལ་བསྟོད༔ བདེ་གཤེགས་རྡོ་རྗེ་ཐོད་ཕྲེང་རྩལ༔
དུང་མདོག་དཀར་མོ་འོད་དང་ལྡན༔ ཐུགས་མཆོག་སྤྲོས་བྲལ་སིདྡྷི་འབྱུང་༔ དྷཱ་ཀིས་བསྐོར་ལ་ཕྱག་འཚལ་
བསྟོད༔ བདེ་གཤེགས་རིན་ཆེན་ཐོད་ཕྲེང་རྩལ༔ གསེར་མདོག་སེར་པོ་འོད་དང་ལྡན༔ ཡོན་ཏན་ཀུན་
འབྱུང་སིདྡྷི་འབྱུང་༔ དྷུ་ཀིས་བསྐོར་ལ་ཕྱག་འཚལ་བསྟོད༔ བདེ་གཤེགས་པདྨ་ཐོད་ཕྲེང་རྩལ༔ ཟངས་
མདོག་དམར་པོ་འོད་དང་ལྡན༔ སྣང་བ་དབང་སྡུད་སིདྡྷི་འབྱུང་༔ དྷུ་ཀིས་བསྐོར་ལ་ཕྱག་འཚལ་བསྟོད༔
བདེ་གཤེགས་པདྨ་དྲག་པོ་རྩལ༔ གཡུ་མདོག་སྔོན་མོ་མདོག་དང་འདྲ༔ དགྲ་བགེགས་ཚར་གཅོད་སིདྡྷི་
འབྱུང་༔ དྷ་ཀིས་བསྐོར་ལ་ཕྱག་འཚལ་བསྟོད༔ ཡིད་བཞིན་ནོར་བུ་པདྨ་འབྱུང་༔ ཐུགས་རྗེས་འགྲོ་བ་ཀུན་
ལ་ཁྱབ༔ མཆོག་དང་ཐུན་མོང་སིདྡྷི་འབྱུང་༔ དྷུ་ཀིས་བསྐོར་ལ་ཕྱག་འཚལ་བསྟོད༔ དངོས་གྲུབ་ཀུན་སྩོལ་
པདྨ་འབྱུང་༔ མཆོག་དང་ཐུན་མོང་སིདྡྷི་འབྱུང་༔ ཕྱི་དང་ནང་གི་བར་ཆད་སེལ༔ ཐུགས་རྗེས་ཟུང་ཞིག་
པདྨ་རྒྱལ༔ མོས་པའི་བུ་ལ་བསམ་པ་སྒྲུབས༔ དངོས་གྲུབ་ཀུན་འབྱུང་གི་བསྟོད་པའོ༔

༄༅། །སློབ་དཔོན་པདྨ་ལ་ཐུགས་རྗེས་འགྲོ་བ་འདྲེན་པའི་སྒོ་ནས་བསྟོད་པ༔
དྷཱ་ཀིའི་ཚོགས།
ཧཱུཾ༔ མཐོང་ཐོས་དྲན་རེག་འཁོར་བའི་མུན་པ་སེལ༔ མཚན་མཆོག་དོན་ལྡན་སྤྲུལ་སྐུ་པདྨ་འབྱུང་༔ ཐུགས་རྗེ་
ཆེན་པོས་ལྷ་རྣམས་འདུལ་བའི་ཚེ༔ སྤྲུལ་པའི་ཚངས་པ་བརྒྱ་བྱིན་འབུམ་གྱིས་བསྐོར༔ ལྷ་ཚོགས་རྣམས་
ཀྱང་དར་དཀར་རྒྱལ་མཚན་ཕྱར༔ བསམ་གཏན་ཆོས་སྟོན་ལྷ་རྣམས་སྨིན་པར་མཛད༔ ཐུགས་རྗེས་འགྲོ་
བ་འདྲེན་ལ་ཕྱག་འཚལ་བསྟོད༔ ཐུགས་རྗེ་ཆེན་པོས་ལྷ་མིན་གྲོལ་བར་མཛད༔ སྤྲུལ་པའི་ཐགས་བཟང་
རིགས་ཆེན་འབུམ་གྱིས་བསྐོར༔ ལྷ་མིན་ཀུན་ཀྱང་གོ་མཚོན་རྒྱལ་མཚན་ཕྱར༔ མཉམ་ཉིད་ཆོས་སྟོན་ལྷ་
མིན་གྲོལ་བར་མཛད༔ ཐུགས་རྗེས་འགྲོ་བ་འདྲེན་ལ་ཕྱག་འཚལ་བསྟོད༔ ཐུགས་རྗེ་ཆེན་པོས་གཟའ་སྐར་
འདུལ་པའི་ཚེ༔ སྤྲུལ་པའི་གཟའ་བརྒྱད་སྨིན་མ་ནར་མས་བསྐོར༔ གཟའ་སྐར་ཀུན་ཀྱང་འོད་ཀྱི་རྒྱལ་
མཚན་ཕྱར༔ ཞི་བའི་ཆོས་སྟོན་གཟའ་སྐར་སྨིན་པར་མཛད༔ ཐུགས་རྗེས་འགྲོ་བ་འདྲེན་ལ་ཕྱག་འཚལ་
བསྟོད༔ ཆད་པ་འདྲ། པའི་ཚེ༔ སྤྲུལ་པའི་ཟུར་ཕུད་ལྔ་པ་འབུམ་གྱིས་བསྐོར༔ དྲི་ཟ་ཀུན་ཀྱང་རས་དཀར་རྒྱལ་
མཚན་ཕྱར༔ བསྐྱེད་རིམ་ཆོས་སྟོན་དྲི་ཟ་སྨིན་གྲོལ་མཛད༔ ཐུགས་རྗེས་འགྲོ་བ་འདྲེན་ལ་ཕྱག་འཚལ་
བསྟོད༔ ཐུགས་རྗེ་ཆེན་པོས་མི་རྣམས་འདུལ་བའི་ཚེ༔ སྤྲུལ་པའི་དཔའ་བོ་དྷ་ཀི་འབུམ་གྱིས་བསྐོར༔
མི་རྣམས་ཀུན་ཀྱང་དར་དམར་རྒྱལ་མཚན་ཕྱར༔ མི་རྟག་ཆོས་སྟོན་མི་རྣམས་འདུལ་བར་མཛད༔ ཐུགས་
རྗེས་འགྲོ་བ་འདུལ་ལ་ཕྱག་འཚལ་བསྟོད༔ ཐུགས་རྗེ་ཆེན་པོས་ལྷ་སྲིན་འདུལ་བའི་ཚེ༔ སྤྲུལ་པའི་ཁྲོ་བོ་མི་
བཟད་འབུམ་གྱིས་བསྐོར༔ ལྷ་སྲིན་ཀུན་ཀྱང་དར་སྔོན་རྒྱལ་མཚན་ཕྱར༔ སྒྱུ་མའི་ཆོས་སྟོན་ལྷ་མིན་
གྲོལ་བར་མཛད༔ ཐུགས་རྗེས་འགྲོ་བ་འདྲེན་ལ་ཕྱག་འཚལ་བསྟོད༔ ཐུགས་རྗེ་ཆེན་པོས་སྲིན་པོ་འདུལ་
བའི་ཚེ༔ སྤྲལ་པའི་ལང་ཀ་མགྲིན་བཅུ་འབུམ་གྱིས་བསྐོར༔ སྲིན་པོ་ཀུན་ཀྱང་ཞིང་ཆེན་རྒྱལ་མཚན་ཕྱར༔
སྙིང་རྗེའི་ཆོས་སྟོན་སྲིན་པོ་སྨིན་པར་མཛད༔ ཐུགས་རྗེས་འགྲོ་བ་འདྲེན་ལ་ཕྱག་འཚལ་བསྟོད༔ ཐུགས་རྗེ་
ཆེན་པོས་ཀླ་ཀློ་འདུལ་བའི་ཚེ༔ སྤྲུལ་པའི་ཁྱེའུ་ཆུང་ཡིད་འོང་འབུམ་གྱིས་བསྐོར༔ ཀླ་ཀློ་ཀུན་ཀྱང་བླ་མར་

བྱ་བའི་རྒྱལ་མཚན་ཕྱར༔ སྨོན་ལམ་ཆོས་སྟོན་ཀླ་ཀློ་སྨིན་པར་མཛད༔ ཐུགས་རྗེས་འགྲོ་བ་འདྲེན་ལ་ཕྱག་
འཚལ་བསྟོད༔ ཐུགས་རྗེ་ཆེན་པོས་བྱོལ་སོང་འདུལ་བའི་ཕྱིར༔ སྤྲུལ་པའི་སེངྒེ་སྒྲ་ཆེན་འབུམ་གྱིས་བསྐོར༔
བྱོལ་སོང་ཀུན་ཀྱང་སྟག་གཟིག་རྒྱལ་མཚན་ཕྱར༔ ཤེས་རབ་ཆོས་སྟོན་བྱོལ་སོང་སྨིན་པར་མཛད༔ ཐུགས་
རྗེས་འགྲོ་བ་འདྲེན་ལ་ཕྱག་འཚལ་བསྟོད༔ ཐུགས་རྗེ་ཆེན་པོས་ས་བདག་འདུལ་བའི་ཚེ༔ སྤྲུལ་པའི་བརྟན་
མ་ས་བདག་འབུམ་གྱིས་བསྐོར༔ ས་བདག་ཀུན་ཀྱང་གསེར་གྱི་རྒྱལ་མཚན་ཕྱར༔ བྱམས་པའི་ཆོས་སྟོན་
ས་བདག་སྨིན་གྲོལ་མཛད༔ ཐུགས་རྗེས་འགྲོ་བ་འདྲེན་ལ་ཕྱག་འཚལ་བསྟོད༔ ཐུགས་རྗེ་ཆེན་པོས་ཀླུ་
རྣམས་འདུལ་བའི་ཚེ༔ སྤྲུལ་པའི་དགའ་བོ་ཉེ་དགའ་འབུམ་གྱིས་བསྐོར༔ ཀླུ་གཉན་འབུམ་ཀྱང་ནོར་བུའི་
རྒྱལ་མཚན་ཕྱར༔ ཚུལ་ཁྲིམས་ཆོས་སྟོན་ཀླུ་རྣམས་སྨིན་པར་མཛད༔ ཐུགས་རྗེས་འགྲོ་བ་འདུལ་ལ་ཕྱག་
འཚལ་བསྟོད༔ ཐུགས་རྗེ་ཆེན་པོས་ཡི་དྭགས་འདུལ་བའི་ཚེ༔ སྤྲུལ་པའི་ཁ་ལ་མེ་འབར་འབུམ་གྱིས་
བསྐོར༔ ཡི་དྭགས་ཀུན་ཀྱང་དར་སེར་རྒྱལ་མཚན་ཕྱར༔ སྦྱིན་པའི་ཆོས་སྟོན་ཡི་དྭགས་སྨིན་གྲོལ་མཛད༔
ཐུགས་རྗེས་འགྲོ་བ་འདྲེན་ལ་ཕྱག་འཚལ་བསྟོད༔ ཐུགས་རྗེ་ཆེན་པོས་དམྱལ་བ་འདུལ་བའི་ཚེ༔ སྤྲུལ་
པའི་གཤིན་རྗེ་ཆོས་རྒྱལ་འབུམ་གྱིས་བསྐོར༔ དམྱལ་བ་ཀུན་ཀྱང་དར་ནག་རྒྱལ་མཚན་ཕྱར༔ བཟོད་པའི་
ཆོས་སྟོན་དམྱལ་བ་སྨིན་གྲོལ་མཛད༔ ཐུགས་རྗེས་འགྲོ་བ་འདུལ་ལ་ཕྱག་འཚལ་བསྟོད༔ ཐུགས་རྗེ་ཆེན་
པོ་རྒྱལ་སྲས་པདྨ་འབྱུང་༔ གང་ལ་གང་འདུལ་འགྲོ་བ་སྨིན་གྲོལ་མཛད༔ སངས་རྒྱས་གཉིས་པ་པདྨ་
འབྱུང་གནས་སྐུ༔ ཐུགས་རྗེ་ཆེན་པོ་འགྲོ་བའི་དཔལ་མགོན་ལ༔ འགྲོ་བ་མ་ལུས་གུས་པས་ཕྱག་འཚལ་
བསྟོད༔ ཁྱེད་ཀྱི་ཐུགས་རྗེ་ཆེན་པོའི་ལྕགས་ཀྱུ་ཡིས༔ ཉོན་མོངས་འཁོར་བའི་གནས་ནས་དྲང་དུ་གསོལ༔
སྨིན་གྲོལ་མཆོག་གི་སིདྡྷི་བསྩལ་ཏུ་གསོལ༔ སྤྲུལ་སྐུས་འགྲོ་བ་འདྲེན་པའི་བསྟོད་པའོ༔

༄༅། །སློབ་དཔོན་པདྨ་ལ་སྐྱོན་སྤངས་ཡོན་ཏན་གྱི་སྒོ་ནས་བསྟོད་པ༔
བཀྲ་ཤིས་སྐྱིད།
ཧཱུཾ༔ སྐུ་ཡི་སྐྱོན་སྤངས་མཚན་དང་དཔེ་བྱད་ལྡན༔ གསུང་གི་སྐྱོན་སྤངས་འགག་མེད་ཚངས་པའི་དབྱངས༔
ཐུགས་ཀྱི་སྐྱོན་སྤངས་བདེ་ཆེན་ནམ་མཁའི་ཐུགས༔ འཁོར་བའི་སྐྱོན་སྤངས་སྣ་ཚོགས་པདྨའི་གདནཿ༔
གཏི་མུག་སྐྱོན་སྤངས་ཆོས་དབྱིངས་རྡོ་རྗེའི་སྐུ༔ ཞེ་སྡང་སྐྱོན་སྤངས་ཕྱག་གཡས་རྡོ་རྗེ་བསྣམས༔ འདོད་
ཆགས་སྐྱོན་སྤངས་ཕྱག་ན་ཐོད་ཁྲག་བསྣམས༔ ང་རྒྱལ་སྐྱོན་སྤངས་ཁ་ཊཾ་སྐུ་ལ་བརྟེན༔ ཕྲག་དོག་སྐྱོན་
སྤུངས་མ་མོ་མཁའ་འགྲོས་བསྐོར༔ སེར་སྣའི་སྐྱོན་སྤངས་བརྗིད་པའི་བེར་ཆེན་གསོལ༔ མི་དགེའི་སྐྱོན་
སྤངས་དར་གྱི་ཆོས་གོས་གསོལ༔ ཐེག་ཆུང་སྐྱོན་སྤངས་ཤ་བའི་མཉེན་ཞུ་གསོལ༔ བར་ཆད་སྐྱོན་སྤངས་
རྒོད་ཀྱི་ལྡེམ་འཕྲུ་བཙུགས༔ སྒྲིབ་གཉིས་སྐྱོན་སྤངས་དར་ཚོན་སྣ་ལྔས་བརྒྱན༔ སྐྱོན་སྤངས་ཡོན་ཏན་
ཐམས་ཅད་ལྡན་པའི་སྐུ༔ ཆེ་མཆོག་པདྨའི་སྐུ་ལ་ཕྱག་འཚལ་བསྟོད༔ ཡོན་ཏན་ལྡན་པའི་སྐུ་ལ་
ཕྱོགས་གྱུར་པས༔ བདག་དང་འགྲོ་ཀུན་སངས་རྒྱས་མྱུར་ཐོབ་ཤོག༔ ཅེས་བསྟོད་དོ༔

༄༅། །སློབ་དཔོན་པདྨ་ལ་བསྟོད་པ༔
དུར་ཁྲོད་ཀྱི་བདག་པོ།
ཧཱུྃ་ཧཱུྃ་ཧཱུྃ༔ དུར་ཁྲོད་ཆེན་པོའི་དཀྱིལ་འཁོར་ནས༔ དཔའ་བོ་ཆེན་པོ་པདྨ་འབྱུང་༔ ཆོས་དབྱིངས་ཆེན་པོ་སྐུ་
མདོག་མཐིང་༔ འཇིགས་བྱེད་ཆེན་པོ་མེ་རིའི་དབུས༔ ཁྲོ་གཏུམ་ཆེན་པོ་རྔམ་པའི་སྐུ༔ སྒེག་པ་ཆེན་པོ་རུས་
པས་རྒྱན༔ ལོངས་སྤྱོད་ཆེན་པོ་ནོར་བུས་བརྒྱན༔ ཁྲོ་བོ་ཆེན་པོ་གཡང་གཞི་གསོལ༔ རྟོག་མེད་ཆེན་པོ་མི་
མགོས་བརྒྱན༔ དུག་འཇོམས་ཆེན་པོ་སྦྲུལ་གྱིས་བརྒྱན༔ ང་རྒྱལ་ཆེན་པོ་སྟག་ལྤགས་དཀྲིས༔ འདོད་
ཆགས་ཆེན་པོ་རཀྟ་བྱུགས༔ གཏི་མུག་ཆེན་པོ་ཞག་གིས་མཚན༔ ཕྲག་དོག་ཆེན་པོ་ཐལ་བ་བྱུགས༔
མཐུ་སྟོབས་ཆེན་པོ་བརྗིད་པའི་སྐུ༔ དྲག་པོ་ཆེན་པོ་ཧཱུཾ་གི་སྒྲ༔ གཏོར་བྱེད་ཆེན་པོ་ཕཊ་ཀྱི་སྒྲ༔ འགུགས་བྱེད་
ཆེན་པོ་ཨཾ་ཀུ་ཤ༔ དབང་སྡུད་ཆེན་པོ་ཛ་ཡི་སྒྲ༔ འཇོམས་བྱེད་ཆེན་པོ་མཚོན་ཆ་བསྣམས༔ དབང་སྡུད་ཆེན་
པོ་ཀུན་གྱི་རྗེ༔ དུར་ཁྲོད་བརྒྱད་དཔལ་ལྡན་པ་ཡི༔ སྟོབས་ཆེན་ཁྱོད་ལ་གུས་པས་བསྟོད༔ མཆོག་དང་ཐུན་
མོང་དངོས་གྲུབ་སྩོལ༔ ཅེས་བསྟོད་དོ༔

༄༅། །སློབ་དཔོན་པདྨ་འབྱུང་གནས་ལ་རྟགས་ཀྱི་སྒོ་ནས་བསྟོད་པ༔
དུར་ཁྲོད་ཀྱི་བདག་མོ།
ཧཱུྃ༔ སྐུ་གསུང་ཐུགས་རྫོགས་པདྨ་འབྱུང་གནས་ནི༔ རྒྱལ་བའི་གདུང་འཚོབ་འཁོར་བའི་གཡུལ་ངོ་བཟློག༔
ཐུགས་རྗེ་ཆེན་པོས་འགྲོ་བ་འདྲེན་པའི་ཕྱིར༔ སྤྲུལ་སྐུའི་མཛད་པས་འགྲོ་བ་འདྲེན་ལ་འདུད༔ རྒོད་ཀྱི་ལྡེམ་
འཕྲུ་དབུ་ལ་བཙུགས་པ་ནི༔ སྒྲུབ་པ་མཐར་ཕྱིན་ཡེ་ཤེས་རྒྱས་པའི་རྟགས༔ དར་སྣ་ལྔ་བརྒྱན་མེ་ལོང་
གསལ་བ་ནི༔དུག་ལྔ་རྣམ་དག་ཡེ་ཤེས་གསལ་བའི་རྟགས༔ དཔལ་ཆེན་ཤ་བའི་མཉེན་ཞུ་གསོལ་བ་ནི༔
ཐེག་ཆེན་ལྟ་བ་དོན་དང་ལྡན་པའི་རྟགས༔ དབུ་སྐྲ་ཐོར་ཚུགས་གྱེན་དུ་འཁྱིལ་བ་ནི༔ དུས་གསུམ་སངས་
རྒྱས་ཐམས་ཅད་འདུས་པའི་རྟགས༔ སྤྱན་གཉིས་དྲག་ཏུ་འགྲོ་ལ་གཟིགས་པ་ནི༔ ཐུགས་རྗེ་ཆེན་པོས་འགྲོ་
ལ་གཟིགས་པའི་རྟགས༔ འཛུམ་པའི་ཞལ་རས་མདངས་དང་ལྡན་པ་ནི༔ བྱམས་དང་སྙིང་རྗེས་འགྲོ་བ་
འདྲེན་པའི་རྟགས༔ ཟ་འོག་བེར་ཆེན་སྐུ་ལ་གསོལ་བ་ནི༔ སྒྲུབ་པ་བཀའ་བརྒྱད་སྐུ་ལ་རྫོགས་པའི་རྟགས༔
ལེ་བརྒན་དམར་པོའི་ཆོས་གོས་གསོལ་བ་ནི༔ ཚུལ་ཁྲིམས་སྡོམ་གསུམ་རྣམ་པར་དག་པའི་རྟགས༔ བརྗིད་
པའི་བེར་ཐུལ་སྐུ་ལ་གསོལ་བ་ནི༔ སྲིད་གསུམ་འགྲོ་བ་ཟིལ་གྱིས་གནོན་པའི་རྟགས༔ ཕྱག་གཡས་གསེར་
གྱི་རྡོ་རྗེ་བསྣམས་པ་ནི༔ ཡེ་ཤེས་ལྔ་ལྡན་ལོག་འདྲེན་འཇོམས་མཛད་པ༔ ཕྱག་གཡོན་བདུད་རྩིའི་ཐོད་པ་
བསྣམས་པ་ནི༔ སྒྲུབ་པ་པོ་ལ་དངོས་གྲུབ་སྩོལ་བའི་རྟགས༔ ཁ་ཊཾ་རྩེ་གསུམ་སྐུ་ལ་བརྟེན་པ་ནི༔
ཐབས་དང་ཤེས་རབ་འདུ་འབྲལ་མེད་པའི་རྟགས༔ མི་འགྱུར་ཞབས་གཉིས་སྐྱིལ་ཀྲུང་བཞུགས་པ་ནི༔
ཆོས་ཀྱི་སྐུ་ལ་འགྱུར་བ་མེད་པའི་རྟགས༔ ཉི་ཟླ་པདྨའི་གདན་ལ་བཞུགས་པ་ནི༔ འཁོར་བའི་ཉོན་མོངས་
རྣམ་པར་དག་པའི་རྟགས༔ དྲག་པོ་ཧཱུཾ་རིང་ཧཱུཾ་ཐུང་སྒྲོག་པ་ནི༔ མ་མོ་མཁའ་འགྲོ་དབང་དུ་སྡུད་པའི་རྟགས༔
འཇའ་ཡི་གུར་ཕུབ་འོད་ཟེར་འཕྲོ་བ་ནི༔ ཐུགས་རྗེའི་ཐབས་ཀྱིས་འགྲོ་བ་འདྲེན་པའི་རྟགས༔ སངས་རྒྱས་
འདུས་པའི་རྒྱལ་སྲས་པདྨ་འབྱུང་༔ སྣ་ཚོགས་ཐབས་ཀྱིས་འགྲོ་བའི་དོན་མཛད་པ༔ པདྨ་འབྱུང་གནས་སྐུ་
ལ་ཕྱག་འཚལ་བསྟོད༔ ཅེས་བསྟོད་དོ༔

༄༅། །སློབ་དཔོན་པདྨ་འབྱུང་གནས་ལ་བསྟོད་པ༔
ཨུ་རྒྱན་གྱི་རྒྱལ་པོ་ས་ཧ་དི།
ཨོཾ་ཨཱཿཧཱུྃ༔ རིན་ཆེན་འཇའ་འོད་དྷཱ་ཀིའི་གཞལ་ཡས་ན༔ རྒྱལ་བའི་སྲས་པོ་པདྨ་འབྱུང་གནས་ནི༔ ཐུགས་རྗེ་
ཆེན་པོ་འགྲོ་བའི་དོན་མཛད་ཕྱིར༔ ལོངས་སྤྱོད་རྫོགས་པ་འཁོར་ལོས་སྒྱུར་བའི་སྐུ༔ དབང་གི་ཐོར་ཚུགས་
རིན་ཆེན་པྲོག་ཞུས་བརྒྱན༔ རིན་ཆེན་སྣ་བདུན་མགུལ་ཆུན་སེ་མོ་དོ༔ ཕྱག་གདུབ་ཞབས་གདུབ་མེ་ཏོག་
སྐེད་ཆིངས་ཅན༔ ཡིད་འོང་དར་གྱི་སྤྲད་གཡོགས་སྟོད་གཡོགས་མཛེས༔ རྡོ་རྗེ་དྲིལ་བུ་ཡེ་ཤེས་
ཕྱག་རྒྱ་གསལ༔ བཞད་པའི་འཛུམ་ཞལ་ཡེ་ཤེས་སྣ་ལྔ་འཕྲོ༔ སྦས་པའི་གསང་ཡུམ་ཡེ་ཤེས་མཁའ་
འགྲོ་མ༔ རྡོ་རྗེ་གིང་བཞི་ལས་ཀྱི་ཕོ་ཉར་འགྱེད༔ ལྷ་སྲིན་སྡེ་བརྒྱད་ཐམས་ཅད་བྲན་དུ་འཁོལ༔ ལོངས་
སྤྱོད་ཆེན་པོ་ནམ་མཁའ་མཛོད་ཀྱི་བདག༔ སྲིད་གསུམ་དབང་སྡུད་ཁམས་གསུམ་ཀུན་གྱི་རྒྱལ༔ འཁོར་
ལོས་སྒྱུར་རྒྱལ་སྐུ་ལ་ཕྱག་འཚལ་བསྟོད༔ གཟི་བརྗིད་དཔལ་འབར་སྐུ་ལ་ཕྱག་འཚལ་བསྟོད༔ དངོས་
གྲུབ་མ་ལུས་སྟེར་ལ་ཕྱག་འཚལ་བསྟོད༔ སྲིད་གསུམ་འཁོར་བ་སྒྲོལ་ལ་ཕྱག་འཚལ་བསྟོད༔ བདག་
དང་འཁོར་བའི་སེམས་ཅན་མ་ལུས་པ༔ བླ་མའི་དྲུང་དུ་རྟག་ཏུ་སྐྱེ་བར་ཤོག༔ ཅེས་བསྟོད་དོ༔

༄༅། །སློབ་དཔོན་པདྨ་འབྱུང་གནས་ལ༔ རྣམ་དག་རྟགས་ཀྱི་སྒོ་ནས་བསྟོད་པ༔
རྒྱལ་པོ་ཨིནྡྲ་བྷོ་དྷི།
ཧཱུཾ༔ ལྷུན་གྱིས་གྲུབ་པའི་རྒྱལ་སྲས་པདྨ་འབྱུང་༔ རྣམ་རྟོག་རྣམ་དག་མི་དམིགས་ཆོས་ཀྱི་སྐུ༔ སྐྱེ་མེད་སྤྲོས་
བྲལ་ཐབས་བཞི་ཐུགས་ཞི། འདུས་མ་བྱས༔ རིན་ཆེན་འོད་ཆེན་རྡོ་རྗེ་ལྟ་བུའི་སྐུ༔ མི་དམིགས་རྡོ་རྗེའི་སྐུ་ལ་
ཕྱག་འཚལ་བསྟོད༔ ཉོན་མོངས་རྣམ་དག་ལོངས་སྤྱོད་རྫོགས་པའི་སྐུ༔ བདེ་ཆེན་རིན་ཆེན་སྣ་ཚོགས་རྒྱན་
གྱིས་བརྒྱན༔ མཚན་དཔེ་ལྡན་པ་རྡོ་རྗེ་འཆང་པའི་སྐུ༔ མཚན་དང་དཔེ་བྱད་ལྡན་ལ་ཕྱག་འཚལ་བསྟོད༔
རྨོངས་པའི་སྐྱོན་བྲལ་རྒྱལ་སྲས་པདྨའི་སྐུ༔ ཤེས་བྱ་ཐོགས་མེད་བྱང་ཆུབ་སེམས་དང་ལྡན༔ ཐུགས་རྗེ་ཆེན་
པོས་འགྲོ་བའི་དོན་མཛད་པའི༔ སྤྲུལ་སྐུ་ཐབས་ལ་མཁས་ལ་ཕྱག་འཚལ་བསྟོད༔ སྐུ་གསུམ་ལྡན་
པ་འགྲོ་དོན་པདྨ་འབྱུང་༔ ཉོན་མོངས་དག་པ་མཚོ་སྐྱེས་རྡོ་རྗེའི་སྐུ༔ སིདྡྷི་ཆར་འབེབས་ནོར་བུ་ལྟ་བུའི་སྐུ༔
སྐུ་གསུམ་བདེ་ཆེན་ལྡན་ལ་ཕྱག་འཚལ་བསྟོད༔ འདོད་ཆགས་རྣམ་དག་དྲི་མ་མེད་པའི་རིགས༔ ཞེ་སྡང་
རྣམ་དག་མདངས་ལྡན་འཛུམ་པའི་ཞལ༔ གཏི་མུག་རྣམ་དག་འོད་ཟེར་འབར་བའི་སྐུ༔ ང་རྒྱལ་རྣམ་དག་
བྱམས་པ་ཆེན་པོའི་ཐུགས༔ ཕྲག་དོག་རྣམ་དག་མཉམ་ཉིད་ཆེན་པོའི་ཐུགས༔ དུག་ལྔ་རྣམ་དག་ཡེ་ཤེས་རྡོ་
རྗེའི་སྐུ༔ དཔའ་བོ་ཆེན་པོ་ཉོན་མོངས་རྣམ་པར་དག༔ རྒྱལ་སྲས་ཆེན་པོས་འགྲོ་བ་མ་ལུས་འདྲེན༔ སྤྲུལ་
སྐུ་པདྨ་འབྱུང་གནས་ལ་ཕྱག་འཚལ་བསྟོད༔ ཅེས་བསྟོད་དོ༔

༄༅། །སློབ་དཔོན་པདྨ་འབྱུང་གནས་ལ་བསྟོད་པ༔
བྲམ་ཟེ་བྷ་སྲི།
ཧཱུཾ། ལྷུན་གྲུབ་ཁྱབ་བརྡལ་ཆེན་པོའི་དཀྱིལ་འཁོར་ནས༔ ཉོན་མོངས་མ་ལུས་བསྒྲལ་བའི་དུར་ཁྲོད་ནས༔
རྒྱལ་བའི་སྲས་མཆོག་པདྨ་འབྱུང་གནས་ནི༔ སྐུ་མདོག་དམར་སྨུག་དབང་གི་མདངས་དང་ལྡན༔ དཔལ་
ཆེན་ཆས་བརྒྱད་དུར་ཁྲོད་རྒྱན་གྱིས་བརྒྱན༔ ཕ་རོལ་ཕྱིན་དྲུག་རུས་པའི་རྒྱན་གྱིས་བརྒྱན༔ རྡོ་རྗེ་དྲིལ་བུ་
ཅང་ཏེའུ་ཁ་ཊཾ་ཀ༔ རྩེ་གསུམ་ཕུར་བ་མདའ་གཞུ་གྲི་མདུང་དང་༔ དགྲ་སྟུ་གྲི་གུག་ཞགས་པ་གླིང་བུ་དང་༔
པདྨ་བུམ་པ་གསང་བ་རྔ་ཆུང་སོགས༔ ཕྱག་མཚན་སྣ་ཚོགས་རྟགས་དང་མཚན་མ་སྟོན༔ དགྱེས་པའི་གར་
སྟབས་དཔའ་བོ་དྷཱ་ཀིས་བསྐོར༔ ཁམས་གསུམ་དབང་སྡུད་རྡོ་རྗེའི་བཤུགས་གླུ་ལེན༔ དམ་ཚིག་ལྡན་པའི་
རྣལ་འབྱོར་ཕོ་མོ་ལ༔ མཆོག་དང་ཐུན་མོང་དངོས་གྲུབ་ཆར་ལྟར་འབེབས༔ མཆོད་བསྟོད་འདི་བཞེས་
དངོས་གྲུབ་མ་ལུས་སྩོལ༔ རྒྱལ་བའི་སྲས་པོ་པདྨ་འབྱུང་གནས་ནི༔ ཤར་ཕྱོགས་གཏུམ་དྲག་ཆེན་པོའི་དུར་
ཁྲོད་ན༔ སྐུ་མདོག་མཐིང་ནག་འོད་ཟེར་མདངས་དང་ལྡན༔ དཔལ་གྱི་ཆས་བརྒྱད་ཁྲོ་བོའི་རྒྱན་གྱིས་
བརྒྱན༔ དུད་མདོག་རུས་པའི་དྲིལ་བུ་གཡེར་ཁས་བརྒྱན༔ རྡོ་རྗེ་ཐོད་ཁྲག་མེ་དཔུང་གྲི་ལ་སོགསཿ༔
ཐབས་ཀྱི་ཕྱག་རྒྱ་ཤེས་རབ་མཚོན་ཆ་ལེགས༔ གསང་བ་གླུ་ལེན་དགྱེས་པའི་གར་སྟབས་མཛད༔ རྡོ་རྗེ་
གིང་ཆེན་རྡོ་རྗེ་དྷཱ་ཀི་མ༔ བརྒྱ་བྱིན་ལ་སོགས་ལྷ་སྲིན་འཁོར་གྱིས་བསྐོར༔ དམ་ཚིག་ལྡན་པའི་རྣལ་འབྱོར་
ཕོ་མོ་ལ༔ མཆོག་དང་ཐུན་མོང་དངོས་གྲུབ་ཆར་ལྟར་འབེབས༔ དཀར་གསུམ་མངར་གྱི་མཆོད་པ་འདི་
བཞེས་ལ༔ སིདྡྷི་མ་ལུས་ད་ལྟ་ཉིད་དུ་སྩོལ༔ རྒྱལ་བའི་སྲས་མཆོག་པདྨ་འབྱུང་གནས་ནི༔ ལྷོ་ཕྱོགས་རབ་
ཏུ་རྒྱས་པའི་དུར་ཁྲོད་ན༔ སྐུ་མདོག་གསེར་འདྲ་དམར་སེར་མདངས་དང་ལྡན༔ དར་དང་ལྷབ་ལྷུབ་མཛེས་
པའི་ན་བཟའ་གསོལ༔ རིན་ཆེན་སྣ་ཚོགས་མཛེས་པའི་རྒྱན་གྱིས་སྤྲས༔ ནོར་བུ་བུམ་པ་པདྨ་ཤིང་ཐོག་
སོགས༔ ལོངས་སྤྱོད་ཕྱག་རྒྱ་ཆེན་པོ་གཏེར་གྱི་ཕྱག་མཚན་བསྣམས༔ གསང་བ་གླུ་ལེན་འགྱིང་
བའི་གར་སྟབས་ཅན༔ རིན་ཆེན་གིང་ཆེན་ལ་སོགས་དྷཱ་ཀིས་བསྐོར༔ གཤིན་རྗེ་ལ་སོགས་སྡེ་བརྒྱད་

འཁོར་གྱིས་བསྐོར༔ དམ་ཚིག་ལྡན་པའི་རྣལ་འབྱོར་ཕོ་མོ་ལ༔ མཆོག་དང་ཐུན་མོང་དངོས་གྲུབ་ཆར་ལྟར་
འབེབས༔ འབྲུ་བཅུད་སྨན་གྱི་མཆོད་པ་འདི་བཞེས་ལ༔ སིདྡྷི་མ་ལུས་ད་ལྟ་ཉིད་དུ་སྩོལ༔ ནུབ་ཕྱོགས་པདྨ་
འཁྱིལ་པའི་དུར་ཁྲོད་ན༔ རྒྱལ་བའི་སྲས་མཆོག་པདྨ་འབྱུང་གནས་ནི༔ སྐུ་མདོག་དཀར་དམར་མདངས་
དང་ལྡན་པ་ལ༔ བརྗིད་པའི་འཇོལ་བེར་དར་ཟབ་སྐུ་ལ་གསོལ༔ པད་ཞུ་མཉེན་ཞུ་རིན་ཆེན་དབུ་ཞྭས་
བརྒྱན༔ མཉམ་བཞག་རྡོ་རྗེ་ཐོད་ཁྲག་ལྕགས་ཀྱུ་བསྣམས༔ དབང་སྡུད་ཆོས་འཆད་ཕྱག་རྒྱ་ལ་སོགས་པ༔
འགག་པ་མེད་པའི་ཐབས་མཁས་ཕྱག་རྒྱར་གསལ༔ གསང་བའི་གླུ་ལེན་དགྱེས་པའི་གར་སྟབས་མཛད༔
པདྨ་གིང་ཆེན་པདྨ་དྷ་ཀི་མ༔ འཆི་བདག་ལ་སོགས་ལྷ་སྲིན་འཁོར་གྱིས་བསྐོར༔ དམ་ཚིག་ལྡན་པའི་རྣལ་
འབྱོར་ཕོ་མོ་ལ༔ མཆོག་དང་ཐུན་མོང་དངོས་གྲུབ་ཆར་ལྟར་འབེབས༔ མེ་ཏོག་མངར་གྱི་མཆོད་པ་འདི་
བཞེས་ལ༔ སིདྡྷི་མ་ལུས་ད་ལྟ་ཉིད་དུ་སྩོལ༔ བྱང་ཕྱོགས་འཇིགས་སུ་རུང་བའི་དུར་ཁྲོད་ནས༔ རྒྱལ་བའི་
སྲས་མཆོག་པདྨ་འབྱུང་གནས་ནི༔ སྐུ་མདོག་ལྗང་གུ་མདངས་དང་ལྡན་པ་ལ༔ དུར་ཁྲོད་ཆས་བརྒྱད་ཁྲོ་
བོའི་རྒྱན་དང་ལྡན༔ རབ་ཏུ་འཇིགས་པའི་ཐོག་མཐའ་མེ་འོད་འཕྲོ༔ ཐོག་དང་རྒྱ་གྲམ་འཁོར་ལོ་གྲི་
གུག་དང་༔ ཕུར་བུ་གཏུན་ཤིང་ཐོད་ཐུན་ལ་སོགས་པ༔ འཇིགས་པའི་ཕྱག་མཚན་སྣ་ཚོགས་ཕྱར་པ་ལས༔
གསང་བའི་གླུ་ལེན་ཁྲོས་པའི་བྲོ་བརྡུངས་པས༔ ལས་ཀྱི་གིང་ཆེན་ལས་ཀྱི་དྷུ་ཀི་མ༔ གནོད་སྦྱིན་ལ་སོགས་
ལྷ་སྲིན་འཁོར་གྱིས་བསྐོར༔ དམ་ཚིག་ལྡན་པའི་རྣལ་འབྱོར་ཕོ་མོ་ལ༔ མཆོག་དང་ཐུན་མོང་དངོས་གྲུབ་
ཆར་ལྟར་འབེབས༔ ཤ་ཁྲག་རྒྱན་གྱི་མཆོད་གཏོར་འདི་བཞེས་ལ༔ མཆོག་དང་ཐུན་མོང་དངོས་གྲུབ་
བསྩལ་ཏུ་གསོལ༔ རྒྱལ་བའི་སྲས་མཆོག་ཉོན་མོངས་འདུལ་བའི་གཙོ༔ རྣམ་རྟོག་འབྱུང་པོ་དགྲ་
བགེགས་རྡུལ་དུ་རློགས༔ ཕྱི་ནང་གསང་བའི་བར་ཆད་བསལ་དུ་གསོལ༔ ཁྱེད་ཀྱི་ཐུགས་རྗེས་དོན
ཀུན་གྲུབ་པར་མཛོད༔ དུར་ཁྲོད་དངོས་གྲུབ་ཆར་འབེབས་ཀྱི་བསྟོད་པའོ༔

༄༅། །སློབ་དཔོན་པདྨ་འབྱུང་གནས་ལ་སིདྡྷི་བརྙེས་པའི་སྒོ་ནས་བསྟོད་པ༔
ལྷ་སྲིན་སྡེ་བརྒྱད།
ཧྲཱིཿ༔ སྲིད་ལས་འདས་པའི་སྐྱེས་མཆོག་ཁྱད་པར་ཅན༔ ཟག་མེད་དཔལ་ལྡན་དཔའ་བོ་ཆེན་པོ་ཡིས༔
ཨུ་རྒྱན་དྷ་ན་ཀོ་ཤའི་མཚོ་གླིང་དུ༔ ཐབས་ཤེས་ལྡན་པའི་ཡ་མཚན་སིདྡྷི་བརྙེས༔ ཨུ་རྒྱན་ཚངས་པ་ཀླུ་
འདུལ་གཙུག་ལག་ཏུ༔ འཆི་མེད་རིག་འཛིན་ཚེ་ཡི་དངོས་གྲུབ་བརྙེས༔ ཨུ་རྒྱན་ཤར་ཕྱོགས་རཀ་ཏའི་
གནས་མཆོག་ཏུ༔ ཐམས་ཅད་མཁྱེན་པ་ཤེས་བྱའི་དངོས་གྲུབ་བརྙེས༔ ཨུ་རྒྱན་ཤར་ལྷོ་ཟ་ཧོར་ཡུལ་དབུས་
སུ༔ འཁོར་ལོས་སྒྱུར་རྒྱལ་དབང་གི་སིདྡྷི་བརྙེས༔ ཨུ་རྒྱན་ཤར་ལྷོ་རྡོ་རྗེ་གདན་དབུས་སུ༔ བསྟན་ལ་
ཕན་མཛད་འདུལ་ཁྲིམས་སིདྡྷི་བརྙེས༔ ཨུ་རྒྱན་བྱང་ཤར་བསིལ་བ་ཚལ་ཤོད་དུ༔ གནས་གསུམ་
དབང་སྡུད་དྷཱ་ཀིའི་སིདྡྷི་བརྙེས༔ ཨུ་རྒྱན་བྱང་ཕྱོགས་སེངྒེ་བསམ་གྲུབ་ཏུ༔ གདུག་པ་ཚར་གཅོད་ཟངས་
མདོག་དཔལ་རིའི་རྩེར༔ སྒྲུབ་པ་མཐར་ཕྱིན་མཆོག་གི་སིདྡྷི་བརྙེས༔ མཆོག་དང་ཐུན་མོང་སིདྡྷི་མ་ལུས་
པ༔ ཚུལ་བཞིན་བརྙེས་པ་རྒྱལ་སྲས་པདྨ་འབྱུང་༔ དཔའ་བོ་ཆེན་པོ་ཁྱོད་ལ་ཕྱག་འཚལ་བསྟོད༔
དུས་གསུམ་མཁྱེན་གཟིགས་རྒྱལ་སྲས་པདྨ་འབྱུང་༔ སྲིད་གསུམ་མཁྱེན་པ་ཁྱེད་ལ་ཕྱག་འཚལ་བསྟོད༔
རྣམ་རྟོག་ཀུན་སྤངས་སྤྲུལ་སྐུ་པདྨ་འབྱུང་༔ ཐབས་ཤེས་ལྡན་པ་ཁྱོད་ལ་ཕྱག་འཚལ་བསྟོད༔ འཁོར་
འདས་དབྱེར་མེད་ཆོས་སྐུ་པདྨ་འབྱུང་༔ དུས་གསུམ་སངས་རྒྱས་ཁྱོད་ལ་ཕྱག་འཚལ་བསྟོད༔ ཁྱེད་ཀྱིས་
བརྙེས་པའི་སིདྡྷི་མ་ལུས་པ༔ བདག་དང་སེམས་ཅན་ཀུན་གྱིས་ཐོབ་གྱུར་ཅིག༔ ཨུ་རྒྱན་ལ་སིདྡྷི་བཅུ་གཉིས་ཀྱི་བསྟོད་
པའོ་

༄༅། །སློབ་དཔོན་ཆེན་པོ་ལ་བསྟོད་པ།
ལྷ་དབང་བརྒྱ་བྱིན་འཁོར་བཅས།
ཧྲཱིཿ མ་བཅོས་སྤྲོས་བྲལ་བླ་མ་ཆོས་ཀྱི་སྐུ༔ བདེ་ཆེན་ལོངས་སྤྱོད་བླ་མ་ཆོས་ཀྱི་རྗེ༔ པད་སྡོང་ལས་
འཁྲུངས་བླ་མ་སྤྲུལ་པའི་སྐུ༔ སྐུ་གསུམ་རྡོ་རྗེ་འཆང་ལ་ཕྱག་འཚལ་བསྟོད༔ སྐུ་ནི་མི་འགྱུར་ཀུན་ཏུ་བཟང་
པོའི་སྐུ༔ གསུང་ནི་མི་འགག་མཉམ་ཉིད་རིག་པའི་གསུང་༔ ཐུགས་ནི་མི་གཡོ་སྨྲ་བསམ་བརྗོད་ལས་
འདས༔ སྐུ་གསུང་ཐུགས་ལྡན་པདྨ་རྒྱལ་ལ་བསྟོད༔ འགྲོ་བའི་དོན་དུ་རང་བྱུང་འོད་དཔག་མེད༔ བཀྲ་
ཤིས་ཡོན་ཏན་དུ་མས་བརྒྱན་པའི་སྐུ༔ འཇིག་རྟེན་དབང་སྒྱུར་པདྨ་རྒྱལ་པོའི་སྲས༔ རྡོ་རྗེ་ཐོད་ཕྲེང་རྩལ་
ལ་ཕྱག་འཚལ་བསྟོད༔ ཞི་བའི་ལས་མཛད་རྡོ་རྗེ་ཐོད་ཕྲེང་རྩལ༔ རྒྱས་པའི་ལས་མཛད་རཏྣ་ཐོད་ཕྲེང་
རྩལ༔ དབང་གི་ལས་མཛད་པདྨ་ཐོད་ཕྲེང་རྩལ༔ མངོན་སྤྱོད་ལས་མཛད་ཀརྨ་ཐོད་ཕྲེང་རྩལ༔ ཐམས་
ཅད་ལྷུན་གྲུབ་བུདྡྷ་ཐོད་ཕྲེང་རྩལ༔ འཕྲིན་ལས་རྫོགས་པའི་རྗེ་ལ་ཕྱག་འཚལ་བསྟོད༔ ཅེས་བསྟོད་དོ། །

༄༅། །སློབ་དཔོན་ཆེན་པོ་ལ་བསྟོད་པ།
པད་མ་སྲིད་ཐུབ་འཛིན་འཁོར་བཅས།
ཧྲཱིཿ༔ མ་ཆགས་སྐྱོན་གྱིས་མ་གོས་པའི༔ པདྨ་འབྱུང་གནས་སྐུ་ལ་བསྟོད༔ ཡོན་ཏན་ཐམས་ཅད་རབ་
རྫོགས་པའི༔ པདྨ་སཾ་བྷའི་སྐུ་ལ་ཕྱག་འཚལ་བསྟོད༔ རྨོངས་པའི་མུན་སེལ་འགྲོ་བ་འདྲེན་མཛད་པའི༔
ཉི་མ་འོད་ཟེར་སྐུ་ལ་ཕྱག་འཚལ་བསྟོད༔ ལོག་འདྲེན་བདུད་བཞི་འདུལ་མཛད་པའི༔ ཤཱཀྱ་སེང་གེའི་སྐུ་
ལ་ཕྱག་འཚལ་བསྟོད༔ མུ་སྟེགས་དམ་སྲི་འདུལ་མཛད་པའི༔ སེང་གེ་སྒྲ་སྒྲོག་སྐུ་ལ་བསྟོད༔ ཤེས་བྱ་
ཀུན་ལ་མ་རྨོངས་པའི༔ བློ་ལྡན་མཆོག་སྲེད་སྐུ་ལ་བསྟོད༔ ཁམས་གསུམ་དབང་དུ་སྡུད་མཛད་པའི༔
པདྨ་རྒྱལ་པོའི་སྐུ་ལ་བསྟོད༔ བདུད་དང་ལོག་འདྲེན་ཚར་གཅོད་པའི༔ རྡོ་རྗེ་གྲོ་ལོད་སྐུ་ལ་བསྟོད༔
བདེ་བ་ཐམས་ཅད་སྐུ་ལ་རྫོགས༔ ཡེ་ཤེས་མཁའ་འགྲོ་མ་ལ་བསྟོད༔ ཅེས་བསྟོད་དོ༔

༄༅། །སློབ་དཔོན་ཆེན་པོ་ལ་བསྟོད་པ།
ས་ཡི་ལྷ་མོ་བརྟན་མ་འཁོར་བཅས།
ཧཱུཾ༔ རྒྱ་མཚོར་སྐུ་འཁྲུངས་ཨུ་རྒྱན་ཡུལ་དུ་བྱོན༔ རྒྱལ་པོའི་སྲས་མཛད་རྫུ་འཕྲུལ་སྣ་ཚོགས་བསྟན༔
འཁོར་བར་མ་ཆགས་ཐབས་ཀྱི་རོལ་རྩེད་མཛད༔ པདྨ་རྒྱལ་པོའི་སྐུ་ལ་ཕྱག་འཚལ་བསྟོད༔ རྒྱ་གར་
ཡུལ་བྱོན་རྡོ་རྗེ་གདན་དུ་བཞུགས༔ བདུད་བཞི་བཅོམ་པས་སངས་རྒྱས་ཀུན་དང་མཉམ༔ འདུལ་ཁྲིམས་
ལྡན་པས་དགེ་སློང་ཆ་ལུགས་འཛིན༔ ཤཱཀྱ་སེང་གེའི་སྐུ་ལ་ཕྱག་འཚལ་བསྟོད༔ ཟ་ཧོར་ཡུལ་བྱོན་མ་
ག་དྷ་རུ་བཞུགས༔ བསིལ་བའི་ཚལ་དུ་བམ་རོའི་སྒྲུབ་པ་མཛད༔ སྡེ་སྣོད་བཅུ་གཉིས་ཐུགས་ཀྱི་
ཀློང་ན་གསལ༔ པདྨ་སམྦྷའི་སྐུ་ལ་ཕྱག་འཚལ་བསྟོད༔ མུ་སྟེགས་ཡུལ་བྱོན་དགའ་བའི་ཚལ་དུ་བཞུགས༔
སྙན་པའི་སྒྲ་ཡིས་ཕྱོགས་མཚམས་ཀུན་ཏུ་ཁྱབ༔ གསང་སྔགས་ཕྱི་ནང་ཐུགས་ཀྱི་དཀྱིལ་ན་གསལ༔ རྡོ་
རྗེ་གྲོ་ལོད་སྐུ་ལ་ཕྱག་འཚལ་བསྟོད༔ ཡངས་པ་ཅན་བྱོན་སོ་ས་གླིང་དུ་བཞུགས༔ ལྟ་བ་མི་ཚོལ་ཞི་གནས་
སྒོམ་མི་བྱེད༔ ཐ་དད་ཕྱོགས་འཛིན་མ་གོས་ནམ་མཁར་གདལ༔ པདྨ་ཐོད་ཕྲེང་སྐུ་ལ་ཕྱག་འཚལ་བསྟོད༔
ཁ་ཆེའི་ཡུལ་བྱོན་སིངྒ་ལ་རུ་བཞུགས༔ ཐོས་བསམ་ལྡན་པས་འགྲོ་བ་མ་ལུས་འདུལ༔ བྱམས་པ་ཆེན་
པོས་ཕ་མ་ལྟ་བུར་མཛད༔ བློ་ལྡན་མཆོག་སྲེད་སྐུ་ལ་ཕྱག་འཚལ་བསྟོད༔ ལི་ཡི་ཡུལ་བྱོན་ལྕང་ར་སྨུག་
པོར་བཞུགས༔ ཤེལ་གོང་བྲག་ལ་མངོན་ཤེས་མཁའ་ལྟར་ཁྱབ༔ གཞན་དོན་འཕྲིན་ལས་འབྲས་བུ་ལོ་
འདབ་རྒྱས༔ ཉི་མ་འོད་ཟེར་སྐུ་ལ་ཕྱག་འཚལ་བསྟོད༔ བལ་པོའི་ཡུལ་བྱོན་ཡང་ལེ་ཤོད་དུ་བཞུགས༔
གནོད་སྦྱིན་རྫོང་དུ་དམ་སྲི་སྡེ་བརྒྱད་བཏུལ༔ ཁམས་གསུམ་དབང་སྡུད་སྲིད་གསུམ་ཟིལ་གྱིས་གནོན༔
སེང་གེ་སྒྲ་སྒྲོག་སྐུ་ལ་ཕྱག་འཚལ་བསྟོད༔ བོད་ཡུལ་དབུས་འབྱོན་སྟག་ཚང་སེང་ཕུག་བཞུགས༔ སྣང་བ་

མཐའ་ཡས་སྤྲུལ་པ་མི་ཡི་མགོན༔ མཁའ་འགྲོ་སྡེ་བཞི་མ་ཚོགས་རོལ་ཏུ་ཁྲིད༔ བདེ་བའི་དངོས་གྲུབ་སྐུ་
ལ་ཕྱག་འཚལ་བསྟོད༔ སྲིན་པོའི་ཡུལ་འབྱོན་རྔ་ཡབ་གླིང་དུ་བཞུགས༔ ཟངས་མདོག་དཔལ་རིར་གདོང་
དམར་སྲིན་པོ་འདུལ༔ སྐྱེ་འགྲོ་སེམས་ཅན་ཐམས་ཅད་བདེ་ལ་འགོད༔ པདྨ་འབྱུང་གནས་སྐུ་ལ་ཕྱག་
འཚལ་བསྟོད༔ ཅེས་བསྟོད་དོ། །

༄༅། །སློབ་དཔོན་པདྨ་འབྱུང་གནས་ལ་བསྟོད་པ༔
བརྟན་མ་བཅུ་གཉིས།
ཧཱུཾ༔ ཐུགས་རྗེའི་མངའ་བདག་རྒྱལ་སྲས་སྤྲུལ་པའི་སྐུ༔ དམིགས་མེད་ཀུན་ཁྱབ་མཁའ་ལྟར་འགྲོ་དོན་
མཛད༔ ཐུགས་རྗེའི་རྒྱུན་གྱིས་ཞེ་སྡང་མེ་དཔུང་འཇོམས༔ ཐུགས་རྗེ་ཀུན་ཏུ་ཁྱབ་ལ་ཕྱག་འཚལ་བསྟོད༔
སྨོན་ལམ་སྤྲིན་ཕུང་འགྲོ་བའི་རེ་བ་སྐོང་༔ ཐབས་ཤེས་སྐར་ཚོགས་འགྲོ་བ་མ་ལུས་འདྲེན༔ ཡེ་ཤེས་ཉི་
མས་མ་རིག་མུན་པ་སེལ༔ འགྲོ་ཀུན་སྨིན་པར་མཛད་ལ་ཕྱག་འཚལ་བསྟོད༔ རང་བྱུང་ཤུགས་སྒྲས་ཉོན་
མོངས་ཟིལ་གྱིས་གནོན༔ རྡོ་རྗེ་སེར་ཆེན་གདུག་པ་དབང་དུ་སྡུད༔ ཁྲོས་པའི་ཐོག་ཆེན་དམ་ཉམས་རློག་
པར་བྱེད༔ སྟོབས་ཆེན་གདུག་པ་འདུལ་ལ་ཕྱག་འཚལ་བསྟོད༔ མ་འདྲེས་འཇའ་འོད་གང་ལ་གང་འདུལ་
སྟོན༔ མྱུར་མགྱོགས་གློག་འདྲ་ཐུགས་རྗེས་དབང་དུ་སྡུད༔ མཁའ་ལྟར་རྣམ་དག་བྱས་ཆོས་ཡིད་
དཔྱོད་བྲལ༔ དམིགས་མེད་འགྲོ་མེད་མཛད་ལ་ཕྱག་འཚལ་བསྟོད༔ སྟོང་ཉིད་བདག་མེད་ནམ་མཁའི་
དབྱིངས་ཆེན་ལས༔ གསལ་སྟོང་འགག་མེད་སྣ་ཚོགས་འགྲོ་དོན་མཛད༔ འགྲོ་བ་མ་ལུས་དག་པའི་ས་ལ་
བཀོད༔ མངའ་བདག་པདྨ་འབྱུང་ལ་ཕྱག་འཚལ་བསྟོད༔ ཆོས་དབྱིངས་སྐྱེ་མེད་ནམ་མཁའ་ཡངས་པ་ལ༔
བྱ་འོ་བྱེད་མེད་འགྲོ་བའི་རེ་བ་སྐོང་༔ ཉོན་མོངས་བདག་འཛིན་འཁྲུལ་པ་དག་པར་མཛད༔ ཆོས་སྐུ་བདེ་
ཆེན་ལྡན་ལ་ཕྱག་འཚལ་བསྟོད༔ ལོངས་སྐུ་འགག་མེད་ནམ་མཁའི་རོལ་པ་ལས༔ མཚན་དཔེའི་རྒྱན་ལྡན་
འགྲོ་བའི་བསམ་པ་འགྲུབ༔ འདོད་སྲེད་ཆགས་པ་བདེ་བ་ཆེན་པོར་སྟོན༔ ལོངས་སྐུ་འཇའ་ལྟར་སྣང་ལ་
ཕྱག་འཚལ་བསྟོད༔ ཐབས་མཁས་སྣ་ཚོགས་སྤྲུལ་པའི་ནམ་མཁའ་ལ༔ ཐེག་པའི་བློ་རིག་གང་ལ་གང་
འཚམ་དུ༔ ཉི་མའི་འོད་བཞིན་ཁྱབ་པར་གདུལ་བྱ་འདྲེན༔ སྤྲུལ་སྐུ་ཆོས་འཁོར་སྐོར་ལ་ཕྱག་འཚལ་བསྟོད༔
མཁའ་ལྟར་ཀུན་ཁྱབ་མངའ་བདག་པདྨ་འབྱུང་༔ མོས་དང་གུས་པས་རབ་ཏུ་བསྟོད་པར་བགྱི༔ སྐྱེ་མེད་
རང་སེམས་ནོར་བུ་རྟོགས་པ་དང་༔ འགྲོ་བའི་དཔལ་མགོན་མྱུར་དུ་ཐོབ་པར་ཤོག༔ ཅེས་བསྟོད་དོ༔

༄༅། །སློབ་དཔོན་ཆེན་པོ་ལ་བསྟོད་ཅིང་གསོལ་བ་བཏབ་པ།
ཟ་ཧོར་རྒྱལ་པོ།
མི་འཚམས་ལས་བྱས་འགྱོད་པ་རྟས་མ་སླེབས༔ རབ་ཏུ་ཚ་བའི་མེ་ཡིས་མི་ཚུགས་པར༔ མེ་འོབས་ད
ཀྱིལ་དུ་ཏིལ་མར་རྒྱ་མཚོར་འཁྱིལ༔ རྒྱ་མཚོའི་དཀྱིལ་ན་པདྨའི་སྡོང་པོ་རྒྱས༔ པད་སྡོང་དཀྱིལ་ན་དུས་
གསུམ་སངས་རྒྱས་བཞུགས༔ སྐྱོན་གྱིས་མ་གོས་འགྱུར་བ་མི་མངའ་བ༔ བདེ་བ་པདྨ་འབྱུང་གནས་ཁྱེད་
ལ་བསྟོད༔ བདག་ནི་བློ་ངན་སྐུ་ལ་བརྙས་བགྱིད་པས༔ མི་འཆབ་མི་སྦེད་མཐོལ་ཞིང་བཤགས་སུ་
གསོལ༔ རྒྱལ་པོའི་རྒྱལ་སྲིད་འབུལ་བས་བཞེས་སུ་གསོལ༔ རྒྱལ་པོའི་དབང་པོ་གཙུག་ལག་འཛིན་པ་
ང་༔ ཁྱེད་ཀྱིས་རྗེས་སུ་འཛིན་པའི་རྒྱལ་པོ་ནི༔ སེམས་ཅན་མ་རིག་ཁམ་ཆེན་དགོངས་མཛོད་ལ༔
རྗེ་ཉིད་ཕོ་བྲང་ནང་དུ་གཤེགས་པར་ཞུ༔ ཞེས་གསོལ་ཏོ། །

༄༅། །རྒྱལ་སྲས་པདྨ་འབྱུང་གནས་ལ་བསྟོད་པ༔
ཆོས་རྒྱལ་ཁྲི་སྲོང་ལྡེའུ་བཙན།
ཨོཾ་ཧྲཱིཿ༔ རིན་ཆེན་དབྱིངས་ལ་ལྷུན་གྱིས་གྲུབ་པའི་སྐུ༔ སྨིན་གྲོལ་ཟབ་མོ་ཆོས་སྒྲ་སྒྲོག་པའི་གསུང་༔ བདེ་
ཆེན་མཉམ་ཉིད་ནམ་མཁའ་ལྟ་བུའི་ཐུགས༔ སྐུ་གསུང་ཐུགས་དང་ལྡན་ལ་ཕྱག་འཚལ་བསྟོད༔ སྤྲུལ་
པའི་སྐུ་ལ་འོད་ཟེར་འབར་བས་བརྒྱན༔ དཀར་དམར་མདངས་ལྡན་ཟ་འོག་བེར་ཆེན་གསོལ༔ ཐེག་ཆེན་
དོན་ལྡན་དབུ་ཞྭ་རྒོད་སྒྲོས་བརྒྱན༔ ཉོན་མོངས་རྩད་གཅོད་ཕྱག་གཡས་རྡོ་རྗེ་བསྣམས༔ རྣམ་རྟོག་
འཇོམས་པས་ཕྱག་གཡོན་ཐོད་ཁྲག་བསྣམས༔ ཐབས་ཤེས་གཉིས་མེད་ཁ་ཊཾ་སྐུ་ལ་བརྟེན༔ ཉོན་མོངས་
སྐྱོན་སྤངས་པད་ཟླའི་གདན་ལ་བཞུགས༔ ཐུགས་རྗེ་ཆེན་པོ་ཡེ་ཤེས་འཛུམ་པའི་ཞལ༔ ཨུ་རྒྱན་གུ་རུ་རྗེ་ལ་
ཕྱག་འཚལ་བསྟོད༔ ཤེས་རབ་བདེ་ཆེན་ཡེ་ཤེས་དྷ་ཀི་མ༔ རྒྱལ་བའི་ཡུམ་མཆོག་ཀུན་ཏུ་བཟང་མོའི་སྐུ༔
རྣམ་དག་མཛད་པ་ནམ་མཁའི་མཐའ་དང་མཉམ༔ མཐའ་འཁོབ་བོད་ལ་ཐུགས་རྗེས་གཟིགས་མཛད་
ཅིང་༔ བཀའ་དྲིན་མཉམ་མེད་ཡེ་ཤེས་དྷཱ་ཀི་མ༔ དཀར་ལ་དམར་ཆགས་མདངས་ལྡན་འཛུམ་པའི་ཞལ༔
དབུལ་ཕོངས་ཀུན་སེལ་ཕྱག་གཡས་ནོར་བུ་བསྣམས༔ སིདྡྷི་ཀུན་འབྱུང་ཕྱག་གཡོན་ཐོད་ཁྲག་བསྣམས༔
བདེ་ཆེན་སྐུ་ལ་དར་དཀར་གཡང་ལུགས་གསོལ༔ བདག་ཉིད་ཆེན་མོ་མཁའ་འགྲོ་ཀུན་གྱི་གཙོ༔ ཡེ་ཤེས་
མཚོ་རྒྱལ་སྐུ་ལ་ཕྱག་འཚལ་བསྟོད༔ དོན་དམ་དབྱིངས་ལས་འགྱུར་བ་མི་མངའ་ཡང་༔ ཐུགས་རྗེའི་ཐབས་
ཀྱིས་འགྲོ་བ་འདྲེན་པའི་ཕྱིར༔ སྐུ་མདོག་རིགས་ལྔ་མཛེས་པའི་རྒྱན་གྱིས་བརྒྱན༔ གྲི་གུག་ཐོད་ཁྲག་ཕྱག་
རྒྱ་ཡིད་འོང་བསྣམས༔ ཉོན་མོངས་ཟིལ་གནོན་གར་སྟབས་འགྱིང་བའི་སྐུ༔ སྒྲུབ་པ་པོ་ཡི་ཕྱི་ནང་བར་ཆད་
སེལ༔ མཆོག་དང་ཐུན་མོང་སིདྡྷི་སྟེར་མཛད་མ༔ མ་དང་དྷཱ་ཀིའི་ཚོགས་ལ་ཕྱག་འཚལ་བསྟོད༔ ཡེ་ཤེས་ལྷ་
ལ་བསྟོད་ཅིང་གསོལ་བ་ཡིས༔ མཆོག་དང་ཐུན་མོང་སིདྡྷི་མ་ལུས་པ༔ གནས་འདི་ཉིད་དུ་བདག་ལ་བསྩལ་
ཏུ་གསོལ༔ ༀ་ཨཱ་ཧཱུྃ༔ གུ་རུ་དེ་ཝ་མ་ཧཱ་དྷཱ་ཀི་ནི་སརྦ་སིདྡྷི་ཧཱུཾ་ཧྲཱིཿཨཱ༔ ཞེས་པས་བསྟོད་དོ

༄༅། །སློབ་དཔོན་པདྨ་འབྱུང་གནས་ལ་བསྟོད་པ༔
དགེ་སློང་རྒྱལ་བ་མཆོག་དབྱངས།
ཧཱུཾ༔ མཉམ་མེད་དཔལ་ལྡན་བླ་མ་རྡོ་རྗེ་འཆང་༔ དགོས་འདོད་ཀུན་འབྱུང་ནོར་བུ་དབང་ཆེན་ལྟར༔ འགྲོ་
བའི་དགོས་འདོད་རེ་བ་སྐོང་མཛད་པ༔ མཉམ་མེད་བླ་མའི་སྐུ་ལ་ཕྱག་འཚལ་བསྟོད༔ འགྲོ་བའི་མགོན་པོ་
རྒྱལ་སྲས་པད་འབྱུང་ནི༔ འགྲོ་བའི་དོན་དུ་སྤྲུལ་སྐུར་བྱོན་པའི་ཚེ༔ དཔའ་བོ་དྷ་ཀི་མང་པོའི་འཁོར་གྱིས་
བསྐོར༔ ཐེག་ཆེན་ཆོས་ཀྱིས་འགྲོ་བ་སྨིན་མཛད་པ༔ ཐུགས་རྗེའི་སྟོབས་ཀྱིས་འཁོར་བ་སྟོང་པར་མཛད༔
དཔལ་ལྡན་བླ་མའི་སྐུ་ལ་ཕྱག་འཚལ་བསྟོད༔ ཚེ་ཡི་སིདྡྷི་བུ་ལ་སྟེར་བའི་ཚེ༔ འཆི་མེད་རྒྱལ་པོ་པདྨ་དྷཱ་
ཀིས་བསྐོར༔ བུམ་པའི་བཅུད་འཆང་འགྲོ་བ་སྨིན་པར་མཛད༔ རིག་འཛིན་རྡོ་རྗེའི་སྐུ་ལ་ཕྱག་འཚལ་
བསྟོད༔ ཤེས་རབ་དཔག་མེད་སིདྡྷི་སྟེར་བའི་ཚེ༔ རིག་པའི་གཏེར་འཆང་དྲང་སྲོང་མང་པོས་བསྐོར༔ རིག་
པའི་རྒྱལ་པོ་རྨོངས་པ་སེལ་མཛད་པའི༔ ཀུན་མཁྱེན་རྒྱལ་པོ་ཁྱེད་ལ་ཕྱག་འཚལ་བསྟོད༔ བྱམས་དང་སྙིང་
རྗེའི་སིདྡྷི་སྟེར་བའི་ཚེ༔ ཐུགས་རྗེའི་རྒྱལ་པོ་སེམས་དཔའི་ཚོགས་ཀྱིས་སྐོར༔ ཚད་མེད་བཞི་ལྡན་ཁོང་
ཁྲོ་འཇོམས་པར་མཛད༔ འགྲོ་བའི་གཉེན་གཅིག་པོ་ལ་ཕྱག་འཚལ་བསྟོད༔ ལོངས་སྤྱོད་གཏེར་གྱི་སིདྡྷི་
སྟེར་བའི་ཚེ༔ དབང་ཕྱུག་ཆེན་པོ་འགུགས་བྱེད་འཁོར་གྱིས་བསྐོར༔ སྲིད་གསུམ་བདག་མདུན་མོས་པ་
སྟེར་བར་མཛད༔ འཁོར་ལོས་སྐྱུར་རྒྱལ་ཁྱེད་ལ་ཕྱག་འཚལ་བསྟོད༔ རྫུ་འཕྲུལ་སྣ་ཚོགས་སིདྡྷི་སྟེར་བའི་
ཚེ༔ ཐུགས་རྗེ་མྱུར་མགྱོགས་སྤྲུལ་པ་མང་པོས་བསྐོར༔ ཇི་ལྟར་བསམ་པའི་རྫུ་འཕྲུལ་སྟེར་བར་མཛད༔
ཐོགས་མེད་སིདྡྷི་སྟེར་ལ་ཕྱག་འཚལ་བསྟོད༔ འཇིག་རྟེན་སྣང་བྱེད་དངོས་གྲུབ་སྟེར་བའི་ཚེ༔ འོད་ཀྱི་སྐུ་ལ་
གསང་བའི་འཁོར་གྱིས་བསྐོར༔ འོད་གསལ་སྣང་བའི་དངོས་གྲུབ་སྣང་བར་མཛད༔ མ་རིག་མུན་སེལ་
ཁྱེད་ལ་ཕྱག་འཚལ་བསྟོད༔ ལྷ་སྲིན་སྡེ་བརྒྱད་བྲན་དུ་བཀོལ་བའི་ཚེ༔ འཇིགས་པའི་སྐུ་ལ་དུར་ཁྲོད་ཆས་
ཀྱིས་བརྒྱན༔ ལྷ་སྲིན་མང་པོ་བྲན་དུ་འཁོལ་བར་མཛད༔ ལོག་འདྲེན་གདུག་པ་འདུལ་ལ་ཕྱག་འཚལ་
བསྟོད༔ དམ་ཉམས་འབྱུང་པོ་རྩད་ནས་གཅོད་པའི་ཚེ༔ ཡཀྴ་མེ་དབལ་འཇིགས་བྱེད་འབར་བའི་སྐུ༔

ཉམས་པའི་དགྲ་བགེགས་ཐལ་བར་བརླག་པར་མཛད༔ ལོག་འདྲེན་གདུག་པ་འདུལ་ལ་ཕྱག་འཚལ་
བསྟོད༔ མཐུ་རྩལ་ཕུན་ཚོགས་མངའ་ལ་ཕྱག་འཚལ་བསྟོད༔ ལྷ་སྲིན་འབྱུང་པོ་སྐྲག་པར་མཛད་པའི་ཚེ༔
དབང་ཆེན་མེ་དཔུང་འབར་བ་ལ༔ ཁྲོ་རྒྱལ་རོལ་པ་ཁྲག་འཐུང་མང་པོས་བསྐོར༔ མཚན་ཐོས་ཙམ་གྱིས་སྡེ་
བརྒྱད་བརྒྱལ་བར་མཛད༔ དཔའ་བོ་སྟོབས་ཆེན་སྐུ་ལ་ཕྱག་འཚལ་བསྟོད༔ ནད་གདོན་ཞི་བའི་སིདྡྷི་སྟེར་
བའི་ཚེ༔ གཟི་བརྗིད་དཔལ་འབར་བདེ་བ་རྒྱས་པའི་སྐུ༔ བདེན་པའི་སྟོབས་ལྡན་སྣ་ཚོགས་མང་པོས་
བསྐོར༔ འཇིགས་པ་བརྒྱད་བྲལ་སིདྡྷི་སྟེར་བར་མཛད༔ སྣ་ཚོགས་སྤྲུལ་པའི་སྐུ་ལ་ཕྱག་འཚལ་བསྟོད༔
བདེ་ཆེན་རྩ་རླུང་སིདྡྷི་སྟེར་བའི་ཚེ༔ བདེ་སྟོང་དབྱེར་མེད་མཉམ་ཉིད་ཡུམ་དང་འཁྲིལ༔ ཟག་མེད་རིན་ཆེན་
ལྟ་ཚོགས་མང་པོས་བསྐོར༔ འཇིགས་པ་བརྒྱད་བྲལ་སིདྡྷི་སྟེར་བར་མཛད༔ སྣ་ཚོགས་སྤྲུལ་པའི་སྐུ་ལ་
ཕྱག་འཚལ་བསྟོད༔ བདེ་ཆེན་ལོངས་སྤྱོད་རྫོགས་སྐུ་ཁྱེད་ལ་བསྟོད༔ སྤྲོས་བྲལ་ཆེན་པོའི་སིདྡྷི་སྟེར་བའི་
ཚེ༔ སྐྱེ་མེད་མཐའ་བྲལ་ལྷ་ཚོགས་མང་པོས་བསྐོར༔ རང་བྱུང་ཡེ་ཤེས་དོན་གྱི་དངོས་གྲུབ་སྟེར༔ སྤྲོས་བྲལ་
ཆོས་ཀྱི་སྐུ་ལ་ཕྱག་འཚལ་བསྟོད༔ དུས་གསུམ་སངས་རྒྱས་ཀུན་གྱི་ངོ་བོ་ཉིད༔ ཐུགས་རྗེ་ཆེན་པོས་འགྲོ་བ་
བུ་བཞིན་གཟིགས༔ མོས་པའི་བུ་ལ་ཇི་ལྟར་བསམ་པ་བཞིན༔ མཆོག་དང་ཐུན་མོང་སིདྡྷི་སྟེར་མཛད་པའི༔
མཉམ་ཉིད་གུ་རུ་རྗེ་ལ་ཕྱག་འཚལ་བསྟོད༔ ཐུན་མོང་བསམ་པའི་དོན་ཀུན་འགྲུབ་པ་དང་༔ བླ་མེད་བྱང་
ཆུབ་མཆོག་གི་དངོས་གྲུབ་སྩོལ༔ ཅེས་བསྟོད་དོ༔

༄༅། །སློབ་དཔོན་པདྨ་ལ་བསྟོད་པ༔
ལྷ་སྲས་མུ་ཁྲི་བཙན་པོ།
ཧྲཱིཿ༔ ཆོས་ཀྱི་དབྱིངས་ལས་པདྨ་དབང་ཆེན་དཔལ༔ འཁོར་བའི་དུག་ལྔ་དུག་ལྔའི་ཚུལ་གྱིས་འཇོམས༔ ཡེ་
ཤེས་ཆེན་པོས་འཁོར་བའི་ཉོན་མོངས་འཇོམས༔ འཁོར་བའི་སྡུག་བསྔལ་འཇོམས་ལ་ཕྱག་འཚལ་བསྟོད༔
འཁོར་བའི་སྐྱོན་བྲལ་པདྨའི་གདན་སྟེང་དུ༔ བགེགས་དཔུང་འཇོམས་མཛད་མེ་རིའི་དཀྱིལ་འཁོར་ན༔
གདུག་པ་འདུལ་ཕྱིར་པདྨ་དབང་གི་སྐུ༔ དཔལ་ཆེན་ཁྲོ་བོའི་རྒྱལ་ལ་ཕྱག་འཚལ་བསྟོད༔ ཧཱུྃ༔ སྐུ་གསུམ་
དཔལ་ལྡན་རྒྱལ་སྲས་པདྨ་འབྱུང་༔ ནོར་བུ་གང་བའི་སིདྡྷི་ཀུན་གྱི་བདག༔ ཚད་མེད་ཐུགས་རྗེ་ཕྲིན་ལས་
ཀུན་གྱི་བདག༔ མ་རིག་འཇོམས་མཛད་ཡེ་ཤེས་ཀུན་གྱི་བདག༔ བདུད་བཞི་འཇོམས་མཛད་ཡེ་ཤེས་ཀུན་
གྱི་བདག༔ སྐྱེ་མེད་སྤྲོས་བྲལ་དོན་དམ་ཆོས་སྐུའི་བདག༔ ཀུན་གྱི་བདག་ཉིད་ཁྱེད་ལ་ཞུ་བ་ནི༔ ཁམས་
གསུམ་སེམས་ཅན་འགྲོ་བའི་དོན་གྱི་ཕྱིར༔ ཉོན་མོངས་རྣམ་རྟོག་ཞི་བའི་དངོས་གྲུབ་སྩོལ༔ དཔལ་
འབྱོར་ལོངས་སྤྱོད་རྒྱས་པའི་དངོས་གྲུབ་སྩོལ༔ ཁམས་གསུམ་དབང་དུ་སྡུད་པའི་དངོས་གྲུབ་སྩོལ༔ གནོད་
བྱེད་དགྲ་བགེགས་སྒྲོལ་བའི་དངོས་གྲུབ་སྩོལ༔ ལས་དང་ཉོན་མོངས་སྒྲིབ་པ་ཀུན་བྱང་ནས༔ བདག་
དང་འགྲོ་དྲུག་ཁྱེད་དང་མཉམ་པར་ཤོག༔ ཅེས་བསྟོད་དོ༔

༄༅། །རྒྱལ་ཀུན་ཡབ་གཅིག་མཚོ་སྐྱེས་རྡོ་རྗེར་དོན་རྒྱན་གྱི་སྒོ་ནས་བསྔགས་པ་
ཨུཏྤལ་གསར་བའི་ཆུན་པོ་དད་ལྡན་མགུལ་རྒྱན་
ཞེས་བྱ་བ་བཞུགས་སོ། །
དགེ་རྩེ་པཎྜི་ཏ་མི་འགྱུར་ཚེ་དབང་མཆོག་གྲུབ།
སངས་རྒྱས་ཀུན་དང་སྤངས་རྟོགས་མཉམ་གྱུར་ཀྱང་། །གངས་ཅན་འགྲོ་ལ་བཀའ་དྲིན་མཚུངས་མེད་
པ། །སངས་རྒྱས་གཉིས་པ་པདྨའི་རྣམ་ཐར་ལ། །ཆ་ཙམ་སྙན་ངག་ཕྲེང་བས་བསྙེན་བཀུར་བྱ། ། དོན་གྱི་རྒྱན་
རྣམ་གྲངས་ལ་ལྔ་ལས་། དང་པོ་རང་བཞིན་བརྗོད་པ་ལ་བཞི་ལས། དང་པོ་གཟུགས་ཀྱི་རང་བཞིན་བརྗོད་པ། མཐོང་ན་མི་མཐུན་མེད་
པའི་མཚན་བཟང་སྐུ། །ཐོས་པས་དོན་ལྡན་ཚངས་དབྱངས་ཆོས་སྒྲའི་གསུང༌། །ཟག་མེད་བདེ་སྟོང་མཆོག་
གིས་དགྱེས་པའི་ཐུགས། །དབང་བཅུའི་བདག་ཉིད་ཆེ་རྣམས་སྤྱི་བོས་མཆོད། ། ཕྱ་བའི་རང་བཞིན་བརྗོད་པ། ཨོ་
རྒྱན་ས་སྤྱོད་སྲས་ཀྱིས་ཕོངས་པ་ཡི། །གདུང་བ་ཡོངས་བསལ་འཛམ་གླིང་དུར་ཁྲོད་བརྒྱད། །ཕ་རོལ་ཕྱིན་
ལམ་བརྟུལ་ཞུགས་སྤྱོད་པ་ཡིས། །ཞིང་ཁམས་ཡོངས་སྦྱངས་སྔགས་ཀྱི་སྟོན་པ་མཆོག ། འོན་ཏན་གྱི་རང་བཞིན་
བརྗོད་པ། གང་གི་བྱིན་རླབས་ཆ་ཤས་ཕྲ་མོས་ཀྱང༌། །ལུས་མེད་དཔུང་བཅས་འཇིག་པའི་སྐབས་མཐོང་
ཞིང་། །གསོལ་བ་འདེབས་པས་སྲིད་ཞིའི་དགེ་ལེགས་དང༌། །གཏན་གྱི་བདེ་མཆོག་སྩོལ་ལ་ནེམ་ནུར་
བྲལ། ། རྫས་ཀྱི་རང་བཞིན་བརྗོད་པ། སིརྩྭའི་འོ་མཚོར་རབ་མཛེས་འདབ་བརྒྱའི་ལྷུམས། །མཚན་བཟང་དྭངས་
མའི་ལང་ཚོར་ཡོངས་རྫོགས་ཤིང་། །སྐྱེ་འཆི་བྲལ་བ་འོད་གསལ་འཕོ་ཆེན་སྐུས། །རཀྴའི་ཁ་གནོན་མཚོ་
སྐྱེས་རྒྱལ་བའི་ཞབས། ། གཉིས་པ་དཔེའི་རྒྱན་སོ་གཉིས་ལས་དང་ཁོ་ཆོས་དཔེ། ཉེས་པའི་ཆ་བཅས་ཡོངས་སྤངས་ཤིང་། །
ཡོན་ཏན་ཐམས་ཅད་རབ་རྫོགས་པ། །ཤཱཀྱའི་ཏོག་བཞིན་མགོན་ཁྱེད་ཀྱི། །དཔལ་ཡོན་སྲིད་ན་ལྷམ་མེར་
གསལ། ། དངོས་པོའི་དཔེ། བཟོད་པའི་གོ་ཆ་བདུད་དཔུང་གིས། །བརྫི་བར་མ་ནུས་ཐུབ་དབང་བཞིན། །གང་
གི་བསྟོད་དབྱངས་སྲིད་གསུམ་ན། །འབྲུག་སྒྲ་བཞིན་དུ་གསལ་ཞིང་བརྗིད། ། འདི་འང་ཆོས་དཔེ། བག་མེད་ཆ་

ཡང་སྤང་བྱེད་ཅིང༌། །ཐུབ་པའི་བརྟུལ་ཞུགས་ཉེར་བླངས་པས། །ངུར་སྨྲིག་བླ་གོས་འཇིག་རྟེན་ན། །ཉི་མ་
བཞིན་དུ་ལྷམ་མེར་གསལ། ། བཟློག་པའི་དཔེ། གང་གིས་ཤེས་བྱའི་གནས་རྣམས་ལ། །རྨོངས་པ་མེད་པར་
བསླབས་དེ་བཞིན། །སྐྱུ་འཕྲུལ་སྲས་པོས་སྒྱུ་རྩལ་སོགས། །རིག་པ་ཀུན་ལ་ཐོགས་མེད་བརྙེས། ། ཕན་ཚུན་
གྱི་དཔེ། མགོན་པོ་ཁྱོད་ཀྱི་མཁྱེན་རབ་བཞིན། །བློ་གཏེར་དབང་པོ་འཇམ་དཔལ་དབྱངས། །
སྨྲ་བའི་སེང་གེ་དེ་བཞིན་དུ། །མཚོ་སྐྱེས་རྡོ་རྗེ་ཆོས་ཀུན་མཁྱེན། ། ངེས་པའི་དཔེ། ཟད་དང་མི་སྐྱེ་ཤེས་པ་ཡི། །
ཆོས་ཉིད་ཇི་ལྟ་བ་མཁྱེན་པའི། །དཔེར་འོས་རྒྱལ་རྣམས་ཆོས་སྐ་ལས། །གཞན་དུ་སྲིད་ཞིའི་ཁམས་མ་
རྙེད། ། ངེས་མེད་ཀྱི་དཔེ། ཁྱོད་ཀྱི་བསླབ་གསུམ་སྤྱོད་པའི་མཐའི། །འགྲན་ཟླ་ཤཱཀྱའི་རྒྱལ་ཉིད་ལས། །ནམ་
ཡང་མ་རྙེད་ཞིང་གཞན་དུ། །གལ་ཏེ་མཆིས་ན་ཁྱོད་རྗེས་འགྲོ། ། བསྡུས་དཔེ། མངོན་པར་རྟོགས་པའི་ཡོན་
ཏན་ཁོ་ན་ཡིས། །ཟས་གཙང་སྲས་དང་མཚུངས་པར་བརྗོད་མིན་ཏེ། །ལུས་མེད་སྡེར་བཅས་འཇིགས་རུང་
ཁྲག་ཁྲིག་འབུམ། །ལྷག་མེད་བཅོམ་པའི་མཐུ་སྟོབས་ཆེ་དེས་ཀྱང༌། ། ཕུལ་བྱུང་དཔེ། མ་ཕམ་མགོན་པོ་དགའ་
ལྡན་གནས། །པདྨ་རྒྱལ་པོ་རྔ་ཡབ་གླིང་། །གནས་ཀྱི་བྱེ་བྲག་ཐ་དད་ལས། །གཞན་དུ་དབྱེ་བའི་ཆོས་མ་
དམིགས། ། རབ་རྟོག་གི་དཔེ། ཐུགས་བསྐྱེད་འགྲོ་ཀུན་གདུང་སེལ་གཏེར། །ང་ལ་ཡོད་ཅེས་ཆུ་ཁུར་ཅན།
།སྙེམས་པར་མ་བྱེད་ཟླ་བ་དང་། །ཆུ་ཡི་གཏེར་ལའང་དེ་ཡོད་ཕྱིར། ། རྨད་བྱུང་དཔེ། འཇིག་རྟེན་གསུམ་གྱི་མུན་
སེལ་ཞིང༌། །སྣང་བའི་དཀྱིལ་འཁོར་རབ་འབར་ལ། །སྤངས་རྟོགས་ཡོན་ཏན་ཀུན་ལྡན་ན། །
རྒྱལ་སྲས་པདྨའི་རྗེས་སུ་འགྲོ། ། རྨོངས་པའི་དཔེ། གང་གིས་གདོང་དམར་མུན་གླིང་དུ། །དམ་ཆོས་སྣང་བ་
སྦར་བའི་ཚེ། །མ་ཕམ་དགའ་ལྡན་གནས་མཆོག་ནས། །ཁྲི་ལས་འཕོས་དང་ནོར་བར་འགྱུར། ། ཐེ་ཚོམ་དཔེ།
བྱ་རྒོད་སྤུངས་རིར་ཐུབ་མཆོག་རྒྱལ། །དགྲ་བཅོམ་འཁོར་གྱིས་བསྐོར་བའམ། །གྲུབ་པ་རིག་འཛིན་
ཚོགས་དབུས་སུ། །སངས་རྒྱས་གཉིས་པ་བརྗིད་དམ་ཅི། ། གཏན་ཕེབས་དཔེ། འཇའ་ལུས་རྡོ་རྗེའི་སྐུ་བརྙེས་
པས། །རཀྴའི་ཚོགས་ལ་ཆོས་འཁོར་སྐོར། །ཐུབ་དབང་མྱ་ངན་འདས་སྟོན་ཕྱིར། །འདི་ནི་པད་འབྱུང་མ་
ལགས་སམ། ། སྦྱར་བའི་དཔེ། བྱང་ཆུབ་མཆོག་གི་སྤྱོད་ལ་མཁས། །ཤེས་བྱའི་གནས་ཀུན་ཐུགས་སུ་ཆུད། །
ཐམས་ཅད་གཟིགས་པའི་གོ་འཕང་བརྙེས། །ཁྱོད་ནི་ཟས་གཙང་སྲས་དང་མཚུངས། ། མཉམ་ཉིད་དཔེ། ཀུན་
མཁྱེན་པདྨ་ཀཱ་རའི་ཞབས། །སྟོང་གི་མངའ་བདག་ཚངས་པ་བཞིན། །ཕུན་ཚོགས་ཀུན་འབྱུང་ཡ་མཚན་

ཆོས། །རྫོགས་པ་ཆེན་པོའི་གོ་འཕང་ཐོབ། ། སྨད་པའི་དཔེ། ཙིནྟ་མ་ཎི་བེམ་པོའི་དངོས། །ཚངས་པའང་མཐོ་
རིས་ཙམ་གྱི་བདག །དེ་དག་གིས་ནི་མགོན་ཁྱོད་ཀྱི། །ཞབས་རྡུལ་ཙམ་ལའང་འགྲན་བཟོད་མིན། །
བསྔགས་དཔེ། བདུན་གྱི་བདུན་པས་འཇིག་རྟེན་མུན། །སེལ་ཞིང་རྒྱ་མཚོའི་རིན་ཆེན་གཏེར། །དགོས་འདོད་
འབྱུང་བས་དཔག་བསམ་སྟེ། །ཁྱོད་ཀྱི་དཔལ་ལ་ཡང་དག་འཛེགས། ། བརྗོད་འདོད་དཔེ། བདུད་སྡེའི་དཔུང་
གིས་མི་འཇིགས་ཤིང༌། །རྣམ་གྲོལ་ལམ་མཆོག་འགྲོ་ལ་སྟོན། །པདྨ་ཀཱ་ར་ཐུབ་མཆོག་དང་། །མཚུངས་
ཞེས་སྨྲ་འདོད་བདག་ཡིད་གནས། ། འགལ་དཔེ། རབ་འབྱམས་ཞིང་བཞུགས་རྒྱལ་ཀུན་གྱི། །མཁྱེན་བརྩེ་ནུས་པའི་ཕུང་
པོ་དང་། །ཟས་གཙང་སྲས་དང་མཚོ་སྐྱེས་རྒྱལ། །འདི་དག་གཅིག་མིན་ཐ་དད་དོ། ། དགག་དཔེ། སྲིད་ན
མངོན་མཐོའི་ཚངས་པ་དང་། །མེས་པོ་མགྲིན་སྔོན་མིའུ་ཐུང་སོགས། །འཁོར་བའི་མཚོ་ལས་མ་བརྒལ་
བས། །ཁྱོད་ལ་འགྲན་པའི་གནས་སྐབས་ཅི། ། ངོ་བསྟོད། མ་ར་ཏི་ཀར་ཡིད་འཛིན་ལྷ་མོ་དང་། །ཟུང་འཇུག་
ཚེ་ཡི་རིག་འཛིན་ལོངས་སྐུར་བཞེངས། །དེ་ཚེ་རྒྱལ་བ་ཚེ་མཐའ་ཡས་པ་དང༌། །རོ་གཅིག་ཉིད་དམ་ཁྱད་
པར་དུ་མས་འཕགས། །དེ་ཉིད་བརྗོད་དཔེ། བདེ་བ་ཅན་མིན་རྔ་ཡབ་གླིང་། །སྣང་མཐའ་མ་ཡིན་པདྨ་འབྱུང་། །
རིག་འཛིན་དཔའ་བོ་དཔའ་མོའི་འཁོར། །ཉན་རང་དགེ་སློང་ཚོགས་མ་ཡིན། ། ཐུན་མོང་མིན་པའི་དཔེ། སྟོབས་
བཅུ་མི་འཇིགས་རྣམ་བཞི་དང་། །མ་འདྲེས་ཆོས་ཀུན་རབ་མཁྱེན་པས། །གང་གི་དཔེར་འོས་སྲིད་གསུམ་
ན། །མ་མཆིས་ཁྱེད་ནི་ཁྱེད་དང་མཚུངས། ། བྱུང་མིན་དཔེ། མཐའ་ཡས་ཕྱོགས་བཅུའི་རྒྱལ་རྣམས་ཀྱི། །མཁྱེན་
བརྩེ་ནུས་གསུམ་གཅིག་བསྡུས་བཞིན། །བསམ་ཡས་སྒྱུ་འཕྲུལ་དྲ་བའི་བདག །མཚོ་སྐྱེས་བླ་མ་བདག་གི་
མགོན། ། སྲིད་མིན་དཔེ། ཉི་མས་སེལ་བར་མ་བྱས་པའི། །མུན་པ་འཇིག་རྟེན་ན་མེད་བཞིན། །གང་གི་ཐུགས་
རྗེས་མ་ཐུལ་བའི། །ལྷ་སྲིན་ས་གསུམ་དག་ན་མེད། །མང་དཔེ། ཤཱཀྱའི་ཏོག་དང་བྱམས་འཇམ་དབྱངས། །
གྲུ་འཛིན་ལ་དགྱེས་གསང་བའི་བདག །རྒྱལ་དང་རྒྱལ་སྲས་མཐའ་ཀླས་བཞིན། །པད་འབྱུང་གདུལ་བྱའི་
གཉེན་གཅིག་པུ། །རྣམ་འགྱུར་དཔེ། གང་གི་མཁྱེན་རབ་བློ་གཏེར་ལྷ། །བརྩེ་ཆེན་ཕྱག་ན་པད་དཀར་འཛིན། །
ནུས་མཐུ་གནོད་སྦྱིན་སྡེ་དཔོན་གྱི། །གསང་བ་མཆོག་ནས་བླངས་དང་མཚུངས། ། ཕྲེང་བའི་དཔེ། དོན་གྲུབ་
རྒྱལ་སྲིད་སྤངས་དེ་ཡིས། །བདུད་རྩི་བརྙེས་གྱུར་དེ་ཡིས་ནི། །བྱང་ཆུབ་ལམ་གསལ་དེ་བཞིན་དུ། །པད་
འབྱུང་བྱང་ཆུབ་སྤྱོད་པ་སྟོན། ། ངག་དོན་བཞིན་སྒྲ་གཅིག་པའི་དཔེ། རྒྱལ་ཀུན་སྤྱི་གཟུགས་པདྨ་རྒྱལ་པོ་

ཡི། །དགེ་མཚན་ཞབས་རྡུལ་བཀོད་པའི་ཨོ་རྒྱན་ལྗོངས། །རྫོགས་ལྡན་དང་པོའི་དུས་བཞིན་འབྱོར་པ་
དང༌། །བདེ་ཞིང་ལོ་ལེགས་སྲིད་ཞིའི་ཕུན་ཚོགས་རྒྱས། ། བཞིན་སྒྲ་དུ་མའི་དཔེ། ཉི་མའི་གཉེན་བཞིན་རྒྱལ་
དབང་པདྨའི་ཞབས། །སེར་སྐྱའི་གྲོང་བཞིན་ཟ་ཧོར་རྒྱལ་ཁབ་ཏུ། །ཁྱིམ་བདག་ཇི་བཞིན་ས་སྤྱོད་རྗེ་
འབངས་རྣམས། །བདེན་བཞིའི་ཆོས་བསྟན་ཇི་བཞིན་གྲོལ་བར་མཛད། ། ཟླ་བོ་དངོས་དཔེ། འཛམ་གླིང་
མཁས་གྲུབ་བགྲང་ཡས་ཀྱང་། །མི་མ་ཡིན་འདུལ་ཁྱོད་ཉིད་དེ། །མཐོ་རིས་གནས་ལ་དབང་བྱེད་པ། །ལྷ་
དབང་གཉིས་པ་གཞན་ཡོད་དམ། ། མཚུངས་སྦྱོར་དཔེ། ལག་ན་རྡོ་རྗེ་ལྕང་ལོ་ཅན། །པད་འབྱུང་རྔ་ཡབ་སྲིན་
པོའི་གླིང༌། །གསང་བདག་གནོད་སྦྱིན་སྡེ་རྣམས་དང༌། །ཁྱོད་ཀྱིས་རཀྴའི་ཚོགས་རྣམས་འདུལ། ། རྒྱུ་ཡི་དཔེ།
ཡོན་ཏན་རྫོགས་པས་ཐུབ་དབང་དང་། །འབྱུང་ཚོགས་ཀུན་འདུལ་ཧེ་རུ་ཀ །སྐལ་བར་ལྡན་ལ་མཆོག་གི་
དངོས། །སྩོལ་མཛད་རྒྱལ་བ་ཀུན་དང་མཚུངས། ། གསུམ་པ་གཟུགས་ཅན་གྱི་རྒྱན་ལ་རྣམ་གྲངས་ཉི་ཤུ་ལས། དང་པོ་བསྡུས་པའི་
གཟུགས་ཅན། ཁྱེད་ཞབས་ཀུ་མུད་རབ་དཀར་ཕྲེང༌། །ས་སྤྱོད་མགོ་སྐྱེས་ནགས་ཀྱི་རྩེར། །རྣམ་བཀོད་སྐྱེ་དགུ་
གཉིས་སྐྱེས་ཁྱུ། །ཐར་མཆོག་འཕུར་ལྡིང་ཅིར་ཡང་བསྒྱུར། ། མ་བསྡུས་པའི་གཟུགས་ཅན། ཐུགས་རྗེའི་ཉི་ཟེར་
གང་ལྷུང་བས། །ལྷ་སྲིན་དྲེགས་པའི་ཀུ་མུ་ད། །ཁེངས་པའི་འདབ་མ་ཟུམ་བྱེད་པའི། །གང་སྐུའི་སྣང་བྱེད་
དེ་རྨད་བྱུང༌། ། བསྡུས་ཤིང་མ་བསྡུས་པའི་གཟུགས་ཅན། ཏ་ན་ག་ན་སྦྱོར་སྒྲོལ་ལྕགས་ཀྱུ་ཡིས། །དཔའ་བོ་མཁའ་འགྲོ་
གཉིས་འཐུང་ཚོགས། །དབང་བྱེད་ཞི་འཚོའི་དབང་ཕྱུག་ཁྱོད། །སྔགས་སྤྱོད་ཟབ་མོའི་གངས་རིར་བརྗིད། །
མཐའ་དག་གཟུགས་ཅན། བརྟུལ་ཞུགས་འཁོར་ལོས་གདོད་ནས་ཡོངས་གྲུབ་པའི། །དུར་ཁྲོད་མཚོར་བཅས་ས་
ལ་དབང་བསྒྱུར་ཚེ། །མཁའ་འགྲོའི་དཔུང་ཚོགས་ཡན་ལག་རྗེས་འབྲངས་ཤིང་། །ཕྱོགས་ལས་རྣམ་རྒྱལ་
རིག་འཛིན་འཁོར་ལོས་སྒྱུར། ། ཆ་ཤས་གཟུགས་ཅན། ཐམས་ཅད་མཁྱེན་པ་མཚོ་སྐྱེས་རྗེས། །ལེགས་གསུངས་
ཆོས་ཀྱི་གྲུ་ཆར་གྱིས། །རྣམ་གྲོལ་མྱུ་གུ་སྐྱེད་མཛད་པས། །གདུལ་བྱའི་ཞིང་ཀུན་སྐལ་བཟང་སྦྱར། ། ཆ་ཤས་
གཟུགས་ཅན། ཟག་བྲལ་མཁྱེན་པའི་ཨཱ་དརྴ། །སྒྲིབ་པ་ཀུན་སྤངས་ཇི་ལྟ་དང༌། །ཇི་སྙེད་ཆོས་ཀུན་ཐོགས་མེད་
དུ། །གཟིགས་པ་ཁྱོད་ནི་རྒྱལ་བ་དངོས། །ཡན་ལག་གཅིག་གཟུགས་ཅན། གདོད་ནས་ཡོངས་གྲུབ་དྭངས་མའི་
སྐུ། །འབྱུང་བའི་མཚོན་གྱིས་མ་རེག་ཅིང༌། །འདབ་བརྒྱའི་དབུས་སུ་དགྱེས་དགྱེས་ལྟར། །ཟ་ཧོར་སྐྱེ་
དགུའི་མིག་ལ་སྣང་། ། ཡན་ལག་གཉིས་གཟུགས་ཅན། དེ་ཚེ་ཐུགས་རྗེའི་བསིལ་ཟེར་གྱིས། །ལས་ཉོན་མེ་ཡིས་

གདུངས་བའི་སྙིང་། །རབ་ཏུ་བསིལ་བྱས་ཞི་བ་དང༌། །ཐར་པའི་བདེ་ལ་རབ་བཀོད་གྱུར། ། ལྡན་པའི་གཟུགས་
ཅན། གང་ཚེ་ཐེག་མཆོག་འཆི་མེད་གྲོང་། །སྨིན་གྲོལ་བརྒྱ་བྱིན་ཁང་བཟང་དུ། །སྐུ་བཞིའི་མཐོ་རིས་རྒྱལ་
ཐབས་ལ། །གཙུག་ལག་འཛིན་གྱི་ལྷ་དབང་བརྗིད། ། ལྡན་མིན་གཟུགས་ཅན། གང་གི་ཐུགས་རྗེའི་འོད་དཀར་
གྱིས། །མྱུར་འདུག་རྣམས་ཡིད་མུན་པར་བྱེད། །ཕྱོགས་བསླད་གྱུར་པའི་སྐྱེ་བོ་རྣམས། །ཁེངས་པའི་ཆུ་
སྐྱེས་ཟུམ་པར་གྱུར། ། མི་མཉམ་པའི་གཟུགས་ཅན། འགྲོ་ཀུན་ཡལ་བར་མི་འདོར་བའི། །སྙིང་རྗེའི་ཆུ་གཏེར་
མཐའ་བྲལ་དེར། །ཚར་གཅོད་རྗེས་འཛིན་རླབས་འཁྲུགས་པས། །གདུལ་བྱའི་ཁམས་ཀུན་བཟུང་བར་
མཛད། ། ཁྱད་འཕགས་གཟུགས་ཅན། ཁྱོད་ཞབས་ལ་ཆགས་རྡུལ་ཕྲན་ཡང་། །བསམ་ཡས་དངོས་གྲུབ་ཀུན་སྦྱིན་
མཛོད། །རེ་བ་ཡོངས་སྐོང་མ་ཎི་ཀ །སྐལ་བཟང་སྤྱི་གཙུག་ཏོག་ཏུ་སྦ། ། འགལ་གཟུགས་ཅན། བདེ་འབྱུང་
གཙུག་རྒྱན་མ་བྱས་ཤིང་། །རྙོག་པའི་ར་རི་མི་འཛིན་པ། །ཁྱོད་སྐུའི་ཟླ་བས་ཡིད་སྲུབས་ཀྱི། །ཡིད་ལ་མྱ་
ངན་མི་ཟད་བྱིན། ། རྒྱུའི་གཟུགས་ཅན། གཟི་བྱིན་རབ་འབར་ཉི་མ་དང་། །བརྗིད་ཅིང་བརྟན་པས་སྭ་མེ་རུ། །
དགོས་འདོད་ཀུན་འབྱུང་དཔག་བསམ་ཆེ། །མཐའ་བྲལ་མཛད་པ་འཆི་མེད་གནས། ། སྦྱར་བའི་གཟུགས་ཅན།
འཇིག་རྟེན་མུན་པ་སེལ་བྱེད་ཅིང༌། །ལམ་བཟང་མ་ལུས་སྣང་བར་བྱེད། །མིག་ལྡན་ཀུན་ལ་དགའ་སྟེར་
བའི། །མཚོ་སྐྱེས་ཉི་མ་སྐྱེ་དགུའི་དཔྱིད། ། དཔེའི་གཟུགས་ཅན། གང་གི་ཚོགས་གསུམ་གོམ་གཅིག་གིས། །
མཆོག་གི་དངོས་གྲུབ་ས་གསུམ་པོ། །དབང་དུ་མཛད་འདིས་ཁྱབ་འཇུག་གི །གཡོ་སྐྱུ་མིང་གི་ལྷག་མར་
བྱས། ། བཟློག་པའི་གཟུགས་ཅན། ཟླ་བ་བྲམ་ཟེ་རྣམས་ཀྱིས་མཆོད། །བདག་ནི་ཁྱེད་སྐུའི་ཟླ་བ་བསྟེན། །བསིལ་
བྱེད་དབང་པོ་འཕེལ་འགྲིབ་ཅན། །གང་སྐུ་རྟག་ཏུ་བྲི་གང་བྲལ། ། འགོག་པའི་གཟུགས་ཅན། སྟོབས་བཅུའི་ཀེ་ལཱ་
ཤ་རིར་གནས། །དཔག་དཀའི་མཛད་པ་ལག་ལྡན་ཁྲིར། །བདེ་སྟོང་བཙུན་མོ་དགྱེས་རོལ་པ། །ཨུ་མའི་
བདག་པོ་དེ་མ་ཡིན། ། མཉམ་འགོག་གཟུགས་ཅན། གང་ཁྱོད་ཐུགས་རྗེའི་ལྕགས་ཀྱུ་རྣོན་པོ་དེས། །མ་ལུས་གདུལ་
བྱའི་ཡིད་དབང་དྲངས་གྱུར་པ། །གང་གི་བྱིན་རླབས་རྒྱ་མཚོའི་ནུས་པ་དང༌། །བདག་ཡིད་དད་པའི་གདུང་
ཤུགས་འབད་དེས་སོ། ། གཟུགས་ཅན་འཕར་མའམ་གཟུགས་ཅན་གྱི་གཟུགས་ཅན། གང་ཐུགས་དྲི་བྲལ་ནམ་མཁའི་མེ་
ལོང་དུ། །དུས་གསུམ་ཤེས་བྱ་རྒྱུ་སྐར་གཟུགས་བརྙན་ཚོགས། །མ་འདྲེས་སྣང་བའི་བཞིན་རས་འོད་ཟེར་
གྱིས། །ལེགས་ཉེས་ཆོས་ཀུན་རྗེན་སྟོན་མཛད་དེ་རྨད། ། བསྙོན་དོར་གཟུགས་ཅན། གང་སྐུ་མ་ལགས་ཤཱཀྱའི་ཏོག

།པདྨ་འོད་མིན་རྡོ་རྗེ་གདན། །རིག་འཛིན་འཁོར་མིན་དགྲ་བཅོམ་ཚོགས། །གསང་སྔགས་མ་ཡིན་སྡེ་སྣོད་
གསུམ། ། བཞི་པ་རིགས་ཐོག་མའི་གསལ་བྱེད། འཕགས་མཆོག་གང་གི་ཐུགས་རྗེའི་ཟེར། །
གང་དུ་ལྷུང་བས་སྐྱེ་དགུ་རྣམས། །སྡུག་བསྔལ་རྒྱུ་བཅས་རིང་སྤངས་ནས། །རྣམ་གྲོལ་ལམ་ལ་གནས་
གྱུར་ཏོ། ། བྱ་བ་ཐོག་མ་གསལ་བྱེད། བཅོམ་པར་བྱས་སོ་རྒོལ་ངན་ལྔ་བརྒྱའི་སྡེ། །རྩོད་པའི་གཡུལ་ངོ་ཉིད་དང་
ངན་སྔགས་མཁན། །མ་ཡུས་མཐུ་སྟོབས་རྡོ་རྗེ་འབར་བའི་མདས། །ཕྱེ་མར་འཐགས་ནས་སེང་གེའི་སྒྲ་
ཆེན་སྒྲོགས། །ཡོན་ཏན་ཐོག་མའི་གསལམ་བྱེད། ངུར་སྨྲིག་ཉིད་དོ་བྱང་ཕྱོགས་ཀྱི། །རྒྱ་མཚོའི་གོས་ཅན་མ་ལུས་པ། །
མགོན་པོ་ཁྱེད་ཀྱི་ཐུགས་རྗེ་ཡིས། །རབ་ཏུ་བྱུང་བའི་ཚོགས་ཀྱིས་སོ། ། རྫས་ཐོག་མའི་གསལ་བྱེད། པད་འབྱུང་
ཡང་ལེ་ཤོད་ཕུག་ཏུ། །ཐུགས་ཀྱི་སྒྲུབ་པར་མངོན་ཕྱོགས་ཚེ། །བར་ཆད་སྡེ་རྣམས་ཕུར་པས་བཏུལ། །
མཆོག་གི་དངོས་གྲུབ་ཉམས་འོག་ཚུད། །རིགས་བར་མའི་གསལ་བྱེད། ཉོན་མོངས་ཀྱིས་དཀྲུགས་ལོག་སྒྲུབ་ཀྱིས། །
ཇི་ལྟར་མནར་ཡང་འཕགས་ཆེན་རྣམས། །སྐྱོ་བར་མི་མཛད་ཨོ་རྒྱན་གྱི། །རྒྱལ་པོས་བསྟི་སྟངས་མ་ཡིན་
པས། །བྱ་བ་བར་མའི་གསལ་བྱེད། ཏིལ་མར་ཙནྡན་བསྲེགས་པའི་མེར། །གང་སྐུར་གནོད་པ་མངོན་སྦྱར་ཡང་། །
མེ་དཔུང་མཚོར་བསྒྱུར་འདབ་བརྒྱའི་རྩེར། །གསར་འཁྲུངས་མིག་ལ་བདུད་རྩི་བསྟབས། ། རིགས་ཐ་མའི་
གསལ་བྱེད། རྟག་ཏུ་གཞན་དོན་ལ་དགྱེས་པས། །གདུལ་བར་འོས་རྣམས་རྗེས་སུ་འཛིན། །མ་རུངས་ཚོགས་
ཀུན་བསྡིགས་མཛད་ནས། །འཁོར་མཚོ་ལས་སྒྲོལ་རྒྱལ་བའི་སྲས། ། བྱ་བ་ཐ་མའི་གསལ་བྱེད། སེར་སྐྱའི་རིགས་
བྱེད་གསང་ཚོགས་དང་། །སྟོན་དྲུག་རྟག་ཆད་གྲུབ་པའི་མཐའ། །མགོན་པོ་བློ་ལྡན་མཆོག་སྲེད་ཀྱིས། །
བདེན་བཞིའི་ཆོས་ཀྱི་སྒྲོ་འདོགས་བཅད། ། ཕྲེང་བའི་གསལ་བྱེད། ཁ་ཆེའི་མཁན་པོ་རབ་སྣང་དྲུང་། །རྣལ་
འབྱོར་རྒྱུད་ལ་སྦྱངས་མཛད་དེ། །དེ་ཡིས་གང་གིས་དངོས་གྲུབ་བརྙེས། །དེས་ཀྱང་འགྲོ་བ་གཏན་བདེར་
བཀོད། ། འགལ་དོན་གསལ་བྱེད། རྡོ་རྗེ་གདན་དུ་ཐུབ་ཆེན་གྱི། །རྒྱལ་ཚབ་མཛད་ཚེ་ཤཱཀ་སེང་གིས། །མུར་
འཐུག་མ་ལུས་ཚར་བཅད་ནས། །བསྟན་པའི་རྒྱལ་མཚན་ཕྱོགས་བཅུར་བསྒྲེངས། ། དོན་གཅིག་པའི་གསལ་བྱེད།
དབང་བཅུའི་བདག་ཉིད་རྫུ་འཕྲུལ་གྱིས། །ལུས་མེད་གནས་ཀུན་ཡོངས་སུ་ཕྲོགས། །བསིལ་ལྗོངས་
གདུལ་བྱ་རང་དབང་མཛད། །རྒྱལ་བསྟན་དྲི་མེད་ཁྱབ་གདལ་སྤེལ། ། སྦྱར་བའི་གསལ་བྱེད། མ་ལུས་བདུད་ཀྱི་
དཔུང་རྣམས་བཏུལ། །འཇིག་རྟེན་གསུམ་དུ་ཐར་ལམ་སྟོན། །ཟས་གཙང་སྲས་པོ་ཆོས་ཀྱི་དབྱིངས། །པདྨ་

རྒྱལ་པོ་རྔ་ཡབ་གླིང་། ། ལྔ་པ་བསྐོར་བའི་རྒྱན་ལ་གསུམ་ལས། དང་པོ་དོན་བསྐོར་བ། གང་གིས་སྡེ་སྣོད་མ་ལུས་སྤེལ། །
རྒྱུད་སྡེ་རྣམས་ཀྱང་དར་བར་མཛད། །བཤད་སྒྲུབ་མ་ལུས་གསལ་བ་དང༌། །ཐུབ་བསྟན་ཕྱོགས་དུས་ཀུན་
ཏུ་རྒྱས། ། ཚིག་བསྐོར་བ། ཐུབ་དབང་དགྲ་བཅོམ་ཆེ་རྣམས་ཀྱིས། །སྡེ་སྣོད་གསུམ་བསྟན་རྒྱས་པར་མཛད། །
གང་གི་རྗེ་འབངས་ཚོགས་རྣམས་ཀྱིས། །བསྐྱེད་རྫོགས་གསུམ་བསྟན་རྒྱས་པར་མཛད། ། དོན་ཚིག་གཉིས་ཀ་
བསྐོར་བ་ནི། མགོན་པོ་ཁྱོད་ཀྱིས་བསིལ་ལྡན་འགྲོ། །ཐར་ལམ་འཁོད་ལ་དགྱེས་པར་མཛད། །སྐལ་བཟང་དེ་
རྣམས་བདེ་ལྡན་ཞིང་། །བྱང་སེམས་ཚོགས་དང་དགྱེས་པར་མཛད། ། དྲུག་པ་འགོག་པའི་རྒྱན་ལ་དབྱེ་བ་ཉེར་གསུམ་
ལས། དང་པོ་འདས་པ་འགོག་པ། ཨོ་རྒྱན་རྒྱལ་པོས་ཞག་བདུན་མེར་བསྲེགས་པས། །གང་སྐུའི་ཕྱོགས་སུའང་བརྫི་
བར་མ་གྱུར་ཅེས། །གྲགས་པའི་གཏམ་དེ་མི་སྲིད་འོན་ཏང་ནི། །རྒྱལ་རྣམས་རྫུ་འཕྲུལ་མཐུ་ལ་ཚད་གཟུང་
བྲལ། ། ད་ལྟ་འགོག་པ། གང་གིས་ཐབས་ཚུལ་བྱེ་བ་ཡིས། །གདུལ་བྱ་བཀྲི་བར་མཛད་ཅི་དགོས། །གཟུགས་
སྐུ་མཐོང་ངམ་གསུང་ཐོས་པས། །རྣམ་གྲོལ་གོ་འཕང་སྦྱིན་ཕྱིར་རོ། ། མ་འོངས་འགོག་པ། མགོན་ཁྱོད་རྔ་ཡབ་
དཔལ་གྱི་རིར། །དཔའ་བོ་མཁའ་འགྲོའི་དབུས་དགྱེས་ཀྱང་། །བསིལ་ལྡན་གདུལ་བྱ་སྙིགས་མ་ལྔས།
ཆེས་གདུངས་ཐུགས་རྗེས་ཟིན་མི་འགྱུར། ། ཆོས་འགོག་པ། སྡིག་ཏོས་བློ་མིག་ལྡོངས་ལ་རྒྱལ་རྣམས་ཀྱི། །
ཐུགས་རྗེའི་འཇུག་པ་བྲལ་ཞེས་བདེན་སྲིད་ན། །ཏ་ར་ཀླུ་གོང་ལ་སོགས་མ་དད་ཀུན། །པད་འབྱུང་རྒྱལ་
བའི་ཐུགས་རྗེས་ཅི་ཕྱིར་བཟུང་། ། ཆོས་ཅན་འགོག་པ། བདུད་ཀྱི་གཞན་དབང་གྱུར་པའི་གཤེད་མ་རྣམས། །
གང་སྐུར་མཚོན་ཆར་ཕབ་ཀྱང་གནོད་མིན་ཞེས། །བརྗོད་པ་ཅི་འཚལ་འོད་ཀྱི་ཕུང་པོ་ཙམ། །མཐོང་བར་
གྱུར་ལས་གཟུགས་སྐུ་མ་ཡིན་ནོ། ། རྒྱུ་འགོག་པ། སྲིད་གསུམ་གཡོ་བའི་མི་མིན་དཔུང་། །ཕྱོགས་ཀུན་
འཇིག་པའི་འབྱུང་བཞིའི་མཚོན། །བསྟར་ཡང་ཆོས་ཀུན་བདེན་མེད་དུ། །གཟིགས་པ་ཁྱོད་ཐུགས་ཅི་ཕྱི་
གཡོ། །འབྲས་བུ་འགོག་པ། པད་འབྱུང་ལངྐའི་གྲོང་དུ་བཞུགས། །རྟགས་ཙམ་འཛིན་གྱིས་ཐུབ་བསྟན་གཞར། །
དམག་འཁྲུགས་མུ་གེས་བསིལ་ལྡན་ལྗོངས། །སྟོངས་པར་མི་འགྱུར་འདི་ཅི་ཞིག ། རྗེས་གནང་འགོག་པ། པད་
འབྱུང་རྔ་ཡབ་ལ་སོགས་པའི། །རབ་འབྱམས་ཞིང་གཞན་དགྱེས་མཛོད་དང་། །གངས་ལྗོངས་གདུལ་བྱ་
སྙིགས་མ་ལྔའི། །སྡུག་བསྔལ་མཚོ་ལ་ཉམས་ཉེས་འགྱུར། ། དབང་གིས་འགོག་པ། ཞིང་མང་ལུས་ཅན་སྒྲོལ་
བའི་ཕྲིན་ལས་ཀྱི། ། བཞེད་པ་རྫོགས་ཀྱང་བསིལ་ལྡན་འགྲོ་ཀུན་ལ། །བུ་གཅིག་ལྟར་བརྩེའི་ཞལ་བཞེས་

མི་བསྙེལ་བས། །བདག་སོགས་མིག་ལ་སྐུ་ཡི་སྣང་བ་སྟོན། ། མ་གུས་འགོག་པ། ཉིན་མཚན་ཀུན་ཏུ་གང་ལ་
གསོལ་འདེབས་སུ། །བརྩོན་པར་བྱེད་ལས་འདུ་འཛི་གཞན་མི་སེམས། །མགོན་ཁྱོད་ཐུགས་རྗེས་
གཟིགས་སམ་མ་གཟིགས་ཀྱང༌། །བསིལ་ལྗོངས་མོས་ལྡན་རྣམས་ཀྱི་ངང་ཚུལ་ལགས། ། ཤིས་བརྗོད་འགོག་པ།
ཞིང་གཞན་ཆོས་འཁོར་རྟག་བསྐོར་ན། །གདུལ་བྱའི་ཚོགས་རྣམས་ཤིས་གྱུར་ཅིག །པད་འབྱུང་གང་དུ་
བཞུགས་གྱུར་པའི། །ཞབས་དྲུང་བདག་ཀྱང་སྐྱེ་གྱུར་ཅིག ། རྩུབ་མོས་འགོག་པ། པད་འབྱུང་ལངྐའི་མགོན་ཉིད་
པས། །གཞན་དུ་གཡོ་བ་མེད་ངེས་ན། །ཐུགས་རྗེས་གཟིགས་པའང་གཞན་དུ་དགོངས། །བདག་སྲོག་
གསོན་པས་ཅི་ཞིག་བྱ། ། གྲོས་ཀྱིས་འགོག་པ། གང་ཁྱོད་ཆོས་སྐུའི་དགོངས་པ་ལས། །གཡོ་མེད་བཞེད་ན་དད་
ལྡན་རྣམས། །ཐུགས་རྒྱུད་སྐུལ་བའི་གསོལ་འདེབས་དབྱངས། །གདུང་བའི་སྨྲེ་སྔགས་སྙན་དུ་མཆི། །
འབད་པས་འགོག་པ། དགོངས་པ་ཆོས་དབྱིངས་སྙོམས་ཞུགས་ཕྱིར། །བདག་ཀྱང་མཉམ་གཞག་ལ་སྤྲོ་ཡང་། །
དད་མོས་སྟོབས་སུ་འབར་བ་ཡིས། །གདུང་དབྱངས་ཤོར་ལ་ཅི་བྱར་ཡོད། ། གཞན་དབང་འགོག་པ། གང་
སྐུ་སྐད་ཅིག་སེམས་པ་ལའང༌། །གེགས་བྱེད་རྟོག་གཞན་རྒྱང་བསྲིངས་པའི། །བདག་གི་མོས་གུས་འདི་ལ་
དགོངས། །བདག་ཀྱང་དེ་ཡིས་འདོད་བཞིན་འདོད། །ཐབས་ཀྱིས་འགོག་པ། གང་སྐུ་མཐོང་དང་གང་གསུང་
ཐོས་པ་ཡི། །སྐལ་བ་ཕྲ་གྱུར་ན་ཡང་མགོན་ཉིད་ཀྱིས། །མངོན་དུ་མཛད་པའི་སྤངས་རྟོགས་ཡོན་ཏན་
ཚོགས། །མ་ལུས་བདག་རྒྱུད་ཉིད་ལ་དེང་སྩོལ་ཅིག ། ཁྲོ་བས་འགོག་པ། ཡང་ཡང་གསོལ་བཏབ་མགོན་ཁྱོད་
སྐུའི་སྣང་བ། །རྨི་ལམ་ཙམ་དུ་འང་མཐོང་སྐབས་མ་རྙེད་ན། །ཐུགས་རྗེ་ཆུང་སྙམ་མི་མངོན་དབྱིངས་ཉིད་
ནས། །བརྩེ་བའི་སྤྱན་གྱིས་གཟིགས་ཀྱང་བདག་ལ་ཅི། ། མྱ་ངན་འགོག་པ། གང་ལ་སྐྱབས་སུ་མ་བསྟེན་ཞིང་། །
བསོད་ནམས་ཚོགས་ཀྱང་མ་བསགས་ལ། །གསོལ་འདེབས་མི་བགྱིད་སྐྱེ་བོ་རྣམས། །སྲོག་འཚོ་བ་ཉིད་
དོན་མ་གྱུར། ། འགྱོད་པས་འགོག་པ། ཀྱེ་མ་སྡིག་པ་མི་སྤོང་ཞིང་། །དགེ་བ་ཕྲ་མོའང་རྒྱབ་ཏུ་འདོར། །སྙིགས་
མའི་འགྲོ་རྣམས་ངང་ཚུལ་དེས། །འཆི་མཐར་གཏུགས་ལ་མགོན་ཁྱོད་གཟིགས། ། ཐེ་ཚོམ་འགོག་པ། ཅི་འདི་
སོས་ཀའི་ལང་ཚོའམ། །སངས་རྒྱས་གཉིས་པའི་བྱིན་རླབས་མཐུ། །དཔལ་འདི་ཐར་པའི་དགའ་སྟོན་དུ། །
མྱོང་ཕྱིར་དཔྱིད་ཀྱི་ཕུན་ཚོགས་མིན། ། སྦྱར་བའི་འགོག་པ། མ་རིག་མུན་སེལ་སྣང་བའི་མཛོད། །ཕྱོགས་ལྷུང་
མི་མངའ་སྐྱེ་དགུའི་མིག །གང་སྐུའི་ཉིན་བྱེད་འདི་བསྟེན་འོས། །འདབ་བརྒྱའི་གཉེན་དེས་ཅི་ཞིག་བྱ། །

དོན་གཞན་འགོག་པ། གང་གིས་འགྲོ་སྒྲོལ་ཐུགས་བསྐྱེད་མཐར། །རྫོགས་པའི་གནས་སྐབས་ནམ་ཡང་ཅི། །ཉི་
ཟླའི་བགྲོད་པ་འཇིག་རྟེན་དུ། །འགོག་པ་དག་ནི་ནམ་ཞིག་མཐོང་། ། རྒྱུ་འགོག་པ། ཡིད་ཅན་མ་ལུས་དོན་
མཛད་ཅེས། །ནམ་ཡང་ཁྱོད་ལ་མི་བསྔགས་ཏེ། །གང་ཕྱིར་འགྲོ་ཀུན་རང་ཉིད་ཀྱི། །ཕ་དང་མ་རུ་བསམས་
ནས་བསྙེན། ། བདུན་པ་དོན་གཞན་བཀོད་པའི་རྒྱན་ལ་བརྒྱད་ལས། དང་པོ་ཀུན་ཁྱབ་ཀྱི་དོན་གཞན་བཀོད་པ། པད་འབྱུང་ཐུགས་རྗེས་
སེམས་ཅན་གནས། །ཕྱོགས་རིས་མེད་པར་ཀུན་ཁྱབ་སྟེ། །འཆི་མེད་གནས་ཀྱིས་འཇིག་རྟེན་ཁམས། །
མ་ལུས་ཁྱབ་ལ་སུ་ཞིག་རྒོལ། །ཁྱད་པར་ལ་གནས་པའི་དོན་གཞན་བཀོད་པ། སྣང་བྱེད་བདག་པོས་འཇིག་རྟེན་གྱི། །
མུན་པ་མཐའ་དག་སེལ་བྱེད་དེ། །རྒྱལ་མཆོག་གང་གིས་འཁོར་བ་ཡི། །སྡུག་བསྔལ་མ་ལུས་བསལ་མིན་
ནམ། ། སྤུར་བའི་དོན་གཞན་བཀོད་པ། ཀུན་མཁྱེན་ཁྱེད་ཀྱི་མཛད་མཆོག་གིས། །ལུས་ཅན་མ་ལུས་ཕན་བདེར་
སྦྱོར། །སྐྱོན་བྲལ་མཚོ་སྐྱེས་གཞོན་ནུ་ཡིས། །ཀུན་ལ་དགའ་བ་བསྐྱེད་མིན་ནམ། ། འགལ་བའི་དོན་གཞན་བཀོད་
༥། པེ་ཧར་བཏུལ་ཚེ་གཏུམ་དྲག་འཇིགས་པའི་ཉམས། །བཟོད་པར་དཀའ་ཡང་དད་ལྡན་ཀུན་དགར་བྱེད། །
མི་ཟད་རྒྱ་མཚོ་ཆེན་པོ་ཆུ་སྲིན་གྱིས། །བཟུང་ཡང་རིན་ཆེན་དུ་མའི་འབྱུང་གནས་སོ། ། མི་འོས་པའི་དོན་གཞན་
བཀོད་པ། དཔལ་གྱི་མཆིམས་ཕུར་ལས་ཅན་རྗེ་འབངས་ཚོགས། །བདེ་གཤེགས་འདུས་པའི་དཀྱིལ་འཁོར་
སྨིན་མཛད་ཅིང་། །འབྲས་བུའི་ཐེག་པ་སྤེལ་ལ་མྱ་ངན་མེས། །རབ་གདུངས་བདུད་བློན་རྣམས་ཀྱི་སྡིག་དེ་
འདྲ། ། འོས་པའི་དོན་གཞན་བཀོད་པ། བསམ་ཡས་གཙུག་ལག་ཁང་བཞེངས་རབ་བྱུང་གི །སྲོལ་བཏོད་རྒྱལ་
བསྟན་བཙུགས་པའི་རྣམ་པར་ཐར། །དྲན་ཚེ་དད་གདུང་རབ་འབར་མ་བཟོད་པས། །མིག་ནས་མཆི་མའི་
ཆར་རྒྱུན་ཅི་ཡང་འཇོ། ། འོས་ཤིང་མི་འོས་པའི་དོན་གཞན་བཀོད་པ། ཡིད་སྲུབས་སྡེ་རྣམས་བཅིངས་གྱུར་མོད། །ལུས་
ཅན་གཞན་དག་ཅི་ཕྱིར་གདུང་། །མིག་མེད་སྣང་བ་མི་མཐོང་སྟེ། །མིག་ལྡན་རྣམས་ལ་དེ་ལྟ་མིན། ། མི་འོས་
ཤིང་འོས་པའི་དོན་གཞན་བཀོད་པ། རྒྱལ་བའི་ཐུགས་རྗེས་གདུངས་གྱུར་ན། །བདུད་ཀྱིས་ཅི་ཕྱིར་ཉོན་མི་མོངས། །
པདྨའི་རེག་བྱ་རྩུབ་བྱེད་ན། །མཚོན་གྱིས་འབིགས་པ་འཇམ་མི་འགྱུར། ། བརྒྱད་པ་ལྡོག་པ་ཅན་ལ་དབྱེ་བ་བཅུ་ལས།
དང་པོ་གཅིག་གི་ལྡོག་པ། སྙིང་རྗེས་གཞན་ལ་བརྩེ་བ་ཡིས། །སྡེ་སྣོད་ཆོས་ཀུན་སྟོན་མཛད་པས། །གང་དང་ཐུབ་
དབང་མཚུངས་ཐ་དད། །ཁྱོད་སྐུ་འཆི་མེད་རྡོ་རྗེའི་དངོས། ། གཉིས་ཀྱི་ལྡོག་པ། འཆི་མེད་ལམ་དང་ཁྱེད་ཀྱི་
ཐུགས། །མཐའ་བྲལ་རྐྱེན་གྱིས་གཡོ་བ་མེད། །ཀུན་གསལ་དབང་སྔོན་ཞུན་མའི་མདོག །གང་ཐུགས་ཁ་

དོག་དབྱིབས་མཚན་བྲལ། ། སྦྱར་བའི་ལྡོག་པ། མགོན་པོ་ཉིད་དང་ཀོ་བི་དཱ་རའི་ལྗོན། །ཅི་འདོད་འབྱུང་བའི་
འབྲས་བུས་ལུས་ཅན་རྣམས། །གདུང་བ་སེལ་ལ་ཡོངས་འདུ་བེམ་པོའི་ཆོས། །ཁྱེད་ཀྱིས་དུས་གསུམ་ཤེས་
བྱ་རྗེན་པར་སྟོན། ། འགོག་པའི་ལྡོག་པ། གསོལ་བ་བཏབ་ལ་ཅི་འདོད་འབྱུང་། །རྟག་ཏུ་བདག་དོན་མ་དམིགས་
ཀྱང་། །རྣམ་རིག་དང་བྲལ་དྲི་མར་ལྡན། །ནོར་བུས་ཁྱོད་ཀྱི་ཆར་མི་ཉེ། ། གཏན་ཚིགས་ཀྱི་ལྡོག་པ། རིག་པའི་
གནས་རྣམས་ཐུགས་ཆུད་ཅིང་། །ཕྱི་རོལ་རྒོལ་བ་ཀུན་བཅོམ་ཡང་། །མངལ་གྱི་རྙོག་པ་མ་སྤངས་ཕྱིར། །
པཎ་གྲུབ་གཞན་རྣམས་ཁྱོད་ལས་དམན། ། རྟེན་གྱི་ལྡོག་པའམ་དཔེ་དཔེ་ཅན་དབྱེ་བ་ཙམ་གྱི་ལྡོག་པ། ཡོན་ཏན་ཕུང་པོ་
ཁྱོད་སྐུ་དང་། །མི་ཕམ་མགོན་པོའི་ཁྱད་པར་ནི། །གང་དེ་དགའ་ལྡན་ལྷ་ཡི་མགོན། །ཁྱོད་ནི་མོས་ལྡན
བདག་སོགས་སྐྱབས། ། དཔེ་ལས་ལྷག་པའི་ལྡོག་པ། འདྲེན་པ་གཞན་རྣམས་འཇའ་ལུས་དང་། །སྲིན་པོ་འདུལ་
བའི་མཐུ་མ་བརྙེས། །ཀུན་མཁྱེན་ཁྱེད་ནི་རྨད་བྱུང་གི །ཡོན་ཏན་དེ་དག་ཉིད་ཀྱིས་བརྒྱན། ། མཚུངས་པའི་ལྡོག་
༥། དཔའ་བོ་མཆོག་ཁྱེད་གསང་བའི་བདག །མཐུ་སྟོབས་བསམ་ལས་འདས་པའི་མཛོད། །གསང་བདག་
གནོད་སྦྱིན་བྱེ་བས་མཆོད། །ཁྱོད་ཞབས་རིག་འཛིན་གྲུབ་པས་བསྟེན། ། འབྱེད་བྱེད་ཀྱི་ལྡོག་པ། བརྒྱ་བྱིན་རྣམ་
སད་རྣམས་ཀྱི་གཙོ། །པད་འབྱུང་གྲུབ་བརྙེས་ཡོངས་ཀྱི་གཙོ། །ལྷ་རྣམས་འདོད་ཡོན་ལྔ་ཡིས་རྩེན། །གྲུབ་
བརྙེས་བདེ་སྟོང་དཔལ་གྱིས་དགྱེས། ། རིགས་མཐུན་ལྡོག་པ། སྲིད་པའི་འབྱོར་པས་མི་འཕྲོག་ཅིང་། །ཆོས་
བརྒྱད་སྣང་བས་མི་འགུགས་པའི། །གང་གི་ཐུགས་རྗེའི་ཆོམ་རྐུན་གྱིས། །བདག་སྙིང་སྲིད་ལས་འདའ་
བར་བྱས། ། དགུ་པ་སྲིད་པ་ཅན་གྱི་རྒྱན་ལ་གསུམ་ལས། དང་པོ་ཕྱིའི་རྒྱུ་ཅུང་ཟད་བསྟན་པ། མ་འཐུངས་དུག་གིས་སྨྱོས་པའི་ལུས་
ཅན་རྣམས། །བསྡུས་པ་མིན་པར་ནད་མཚོན་མུ་གེས་གཏིབས། །མ་བསྒྲུབས་སྡུག་བསྔལ་ཉེས་བརྒྱས་
ལུས་ཅན་གྱི། །བདེ་འཕྲོག་སྙིགས་མའི་དུས་འདི་དགོངས་ཤིག་ཀྱེ། ། ནང་སང་ཚོལ་སྦྱོར་བ། མ་བཏེག་སྲིད་
ཞིའི་གཙུག་ན་མཐོ། །མནན་པ་མིན་པར་འཇིག་རྟེན་གྱི། །དབང་དང་མཐུ་ཡིས་སྙེམས་པ་ཀུན། །བསྡུས་
པ་མེད་པར་གང་ཞབས་བདུད། ། རང་གི་ངོ་བོ་ཙམ་སྟོན་པའི་སྲིད་པ་ཅན། མ་ཕྱིས་དྲི་ཀུན་བྲལ་བའི་ཐུགས། །མ་
འདྲིས་སེམས་ཅན་ཡོངས་ལ་བརྩེ། །རྒྱུ་མེད་པར་ཡང་འགྲོ་ཀུན་གྱི། །སྡུག་བསྔལ་སེམས་ལ་གཅིག་ཏུ་
བརྩོན། ། བཅུ་པ་བསྡུས་བརྗོད་ལས། དང་པོ་སྤྱིའི་བསྡུས་བརྗོད་ལ། མཐའ་བྲལ་གཏིང་ཟབ་རིན་པོ་ཆེའི། །འབྱུང་གནས་
རྒྱ་མཚོ་ཆེན་པོར་ནས། །བཀོད་མའི་ཆུ་ལ་ནོར་བུ་ཡི། །དོན་གཉེར་བྱེད་པ་ཀྱེ་མ་བླུན། ། ཁྱད་གཞི་ཐ་དད་ཁྱད་

ཆོས་མཚུངས་པ། གཙུག་ཏུ་བཀུར་ཞིང་རིམ་གྲོ་ཡིས། །གསོལ་བཏབ་འབྲས་བུ་མི་བསླུ་བར། །འདོད་དགུའི་
ཆར་འབེབས་རྙེད་དཀའི་ཕུལ། །མ་ཎི་ཀ་དེ་བདག་གིས་ཐོབ། ། ཁྱད་ཆོས་ཐ་དད་མི་དད་པའི་བསྡུས་པ། རྟག་ཏུ་རྐྱེན་
གྱིས་གཡོ་བ་མེད། །དུས་ལས་མི་ཡོལ་རླབས་ཕྲེང་ཅན། །ཡོན་ཏན་ནོར་བུའི་འབྱུང་གནས་ཆེ། །ཆུ་ཡི་
གཏེར་འདི་བདག་སྐལ་ལས། ། སྔོན་མེད་བསྡུས་བརྗོད། སྒྲིབ་བྱེད་རྙོག་པ་དང་བྲལ་ཞིང༌། །གདུག་པའི་གཟའ་
སྐར་གནས་མ་ཡིན། །སྔོན་མེད་ཐུགས་རྗེའི་མཁའ་འདི་ཡིས། །འཇིག་རྟེན་ཀུན་ཁྱབ་ཨེ་མ་རྨད། ། ཅ་
གཅིག་པ་ཕུལ་བྱུང་ལས་ཁྱད་འཕགས། སྲིད་གསུམ་ལུས་མེད་ཚོགས་བཏུལ་ཅིང་། །འཇིག་རྟེན་ཀུན་གྱི་གླིང་དུ་གྱུར། །
དུས་གསུམ་ཤེས་བྱ་ཡོངས་གཟིགས་པས། །རིགས་གསུམ་མགོན་ལ་མཚོན་མ་ཡིན། ། ཐེ་ཚོམ་ཕུལ་བྱུང་།
ཧས་པོ་རི་རྩེར་དྲག་པོའི་ཏིང་འཛིན་གྱིས། །གང་གི་ཕྱག་རྒྱ་གཉན་པོའི་དམ་འོག་ཏུ། །ཆུད་པར་མ་གྱུར་
སྲིད་གསུམ་འབྱུང་ཚོགས་ལས། །ཐེའུ་བྲང་ཕྲ་མོ་ཙམ་ཡང་མཆིས་སམ་ཅི། ། ངེས་པ་ཕུལ་བྱུང་། འོན་ཀྱང་
སྙིགས་དུས་ཕྲིན་ལས་དྲག་པོ་ཡིས། །གདུག་པའི་འབྱུང་པོ་འདུལ་བྱེད་གདམས་པའི་མཛོད། །མང་དུ་
མཐོང་དེ་དམ་སྲི་གསར་སྐྱེས་ཚོགས། །སྒྲོལ་བའི་ཐབས་སུ་ངེས་པ་ད་གཟོད་རྙེད། ། ངོ་མཚར་ཕུལ་བྱུང་། དུས་
གསུམ་རྒྱལ་ཀུན་མཁྱེན་དུས་བརྩེ། །གཅིག་བཟླུམས་དཔག་ཡས་ཡོན་ཏན་མཛོད། །ཁྱོད་ཞབས་ཀུན་
བཟོད་དབྱིག་ལྡན་མ། །ཤིན་ཏུ་བརྟན་ལྡན་ཨེ་མ་བརླིང༌། ། བཅུ་གཉིས་པ་རབ་རྟོག་ལས། སེམས་ལྡན། ཁྲི་སྲོང་
ལེགས་བྱས་ཕོ་ཉས་ཁྱེད་ཁུགས་ཚེ། །ཤ་མེད་ཐང་ལྷ་ལ་སོགས་བསིལ་ལྗོངས་ཀྱི། །འབྱུང་པོ་རྣམས་ཀྱང་
རྫུ་འཕྲུལ་རྩལ་སྤྲུགས་ཏེ། །གང་སྐུའི་ཆེ་བ་ངོམ་ལ་རིངས་པ་བཞིན། ། སེམས་མེད་རབ་རྟོག བོད་སྐྱོང་སྐེད་མེད་
མ་ཚོགས་ཀོ་ལོང་གིས། །རྩེ་གཅིག་བསྒྲིམས་པའི་གནམ་ལྕགས་ཕབ་པ་ཡང་། །གང་སྐུའི་དཔལ་ལ་མ་
བཟོད་ངོ་ཚ་ནས། །སྐྲག་དང་བཅས་པས་རང་གནས་ལོག་པ་བཞིན། ། བཅུ་གསུམ་པ་རྒྱུའི་རྒྱན་ལས་སྐྱེད་བྱེད། གང་
གི་དམ་ཚིག་གཉན་པོའི་ཕྱག་རྒྱ་ཡིས། །ཆོས་ལ་སྡང་བའི་མི་མིན་ཟིལ་མནན་ཅིང༌། །དགེ་བཅུའི་ལམ་
བཏོད་རང་བྱུང་གཙུག་ལག་གིས། །གཏན་བདེའི་ཀུན་དགའ་མཚུངས་མེད་བསྐྱེད་མིན་ནམ། ། ཉམས་བྱེད་ཀྱི་
རྒྱུ། གང་གིས་བསླབ་གསུམ་ཐུབ་བསྟན་གྱི། །རྒྱལ་མཚན་བཤད་སྒྲུབ་ཀྱིས་བསླངས་ཚེ། །ལྟ་སྤྱོད་ལོག་
པའི་བོན་པོ་རྣམས། །ཚར་བཅད་ཡུལ་གྱི་མཐའ་ལ་བསྐྲད། ། རྣམ་འགྱུར་གྱི་རྒྱུ། ཨུ་རྒྱན་རྒྱལ་པོའི་རྒྱལ་སྲིད་
དང་། །བཙུན་མོའི་འཁོར་དང་མངའ་རིས་དང་། །དཔལ་འབྱོར་ཐོབ་དཀའ་ངེས་འབྱུང་གིས། །དུག་ཏུ་

གཟིགས་ནས་ཡལ་བར་དོར། ། འཐོབ་བྱེད་ཀྱི་རྒྱུ། འོད་འཆང་མ་སོགས་མཛའ་གཅུགས་གྲོགས་རྣམས་ཀྱིས།
།སྲིད་པའི་ཕུན་ཚོགས་ལོངས་སུ་སྤྱོད་ཅེས་པའི། །སྙིང་བརྩེའི་གྲོགས་ཀྱིས་བསྐུལ་ཀྱང་རྒྱལ་ཁྱོད་ཐུགས།
།གཅིག་ཏུ་ཞི་བའི་གནས་ལས་ཕྱིར་ཕྱོགས་མིན། ། ཕྱིའི་དུས་ཤེས་བྱེད་ཀྱི་རྒྱུ། དུས་བཞིའི་འགྱུར་ལྡོག་ཆོས་ངོམ་
པས། །ལུས་ཅན་སྐྱེ་རྒ་ན་འཆི་ཡི། །ངང་ཚུལ་སྟོན་པ་བཞིན་གཟིགས་ནས། །ཁྱོད་ནི་དུར་ཁྲོད་གནས་སུ་
གཤེགས། ། ནང་ཤེས་བྱེད་ཀྱི་རྒྱུ། གང་ཐུགས་གཞན་དོན་ལ་དགྱེས་པ། །གཞན་འཕྲུལ་བདག་པོས་མི་འཕྲོག་
ཅིང༌། །སྲིད་པའི་ཕུན་ཚོགས་ཀྱིས་མི་ཟློག །ཐུགས་བསྐྱེད་གོ་ཆ་ཆེན་པོ་འཆང༌། ། སྔ་ན་མེད་རྒྱུ། གང་
ལ་བསོད་ནམས་མ་བྱས་ཤིང་། །སྐྱབས་དང་གཉེན་དུ་ཡང་མ་བསྟེན། །བསྔགས་པ་མ་ཡིན་བརྗོད་རྣམས་
ཀྱང༌། །གདུལ་བྱར་གཟིགས་ནས་བདེ་ལ་བཀོད། ། ཞིག་ནས་མེད་རྒྱུ། སྙིགས་མའི་ལྟ་ལ་ཞེན་པ་
བཏང༌། །མི་དགེ་བཅུ་ལ་སྲེད་པ་ཉམས། །ལོག་པའི་ཆོས་དང་སྤྱོད་པ་བོར། །གངས་ལྗོངས་བསོད་ནམས་
གནས་ལ་སྦྱར། ། ཕན་ཚུན་མེད་རྒྱུ། གཙུག་ལག་མཆོད་སྦྱིན་ཁང་པ་མིན། །མཆོད་རྟེན་དབང་ཕྱུག་ལིངྒ་མིན། །
སྡེ་སྣོད་རིག་བྱེད་གོ་ཆ་མིན། །དེ་ཕྱིར་ཁྱོད་དྲིན་གཞལ་དུ་མེད། ། སྤངས་ནས་མེད་རྒྱུ། གཞན་ལ་འཚེ་བའི་སྤྱོད་
པ་ནི། །ཆེན་པོ་རྣམས་ལ་ཡོང་ཡེ་མེད། །རྒྱུ་དེས་འཇིག་རྟེན་ཐམས་ཅད་དུ། །ཆེ་བའི་ཆེ་མཆོག་བླ་ན་མེད། །
བཟློག་པ་སྐྱེད་བྱེད་ཀྱི་རྒྱུ། གང་གིས་ཆུ་ཀླུང་ནཱི་ལ་རུ། །ཀླ་ཀློ་མ་བསྒྲལ་བ་མིན་ན། །ཏི་ར་ཧུ་ཏིའི་ཆོས་ལྡན་རྒྱལ།
འཁོར་བཅས་ཡང་དག་བདེ་ལ་བཀོད། ། རིང་འབྲས་ཀྱི་རྒྱུ། མཁའ་ལྡིང་གཏུམ་པོའི་ཏིང་འཛིན་གྱིས། །མལ་
གྲོའི་བདག་པོ་གཟིར་བ་ན། །མ་བཟོད་ཡུལ་གཞན་ལག་འགྲོའི་ཚོགས། །ཁྱོད་ཞབས་བཏུད་དེ་འབངས་
སུ་མཆིས། ། ལྷན་ཅིག་པའི་རྒྱུ། པད་འབྱུང་ཐུགས་རྗེས་གདོང་དམར་ཡུལ། །གདུལ་བའི་དུས་སྐབས་མངོན་
གྱུར་ཚེ། །བོད་རྗེ་བཙད་པོ་གཞོན་ནུའི་རིགས། །བྱང་ཆུབ་ལམ་དུ་ཡོངས་སུ་སད། ། འབྲས་བུ་སྔ་མའི་རྒྱུ།
མཐའ་ཀླས་དག་པའི་ཞིང་གཞན་དུ། །སྟོན་འཁོར་བྱང་ཆུབ་བརྙེས་ནས་སླར། །སྤུར་རྒྱལ་ལྗོངས་སུ་
མཁན་སློབ་དང༌། །སྦྱིན་བདག་ཚུལ་གྱིས་དམ་ཆོས་སྤེལ། ། རིགས་མིན་གྱི་རྒྱུ། གང་ཚེ་མཐའ་འཁོབ་སྨག་རུམ
དུ། །རྒྱལ་བསྟན་སྣང་བ་གདལ་བ་ན། །བློ་མིག་ལྡོངས་པའི་སྐྱེ་བོ་འགའི། །སྙིང་ལ་ཟུག་རྔུར་གྱུར་དེ་ཅི། །
རིགས་པའི་རྒྱུ། སྡེ་སྣོད་གསུམ་དང་གསང་སྔགས་ཀྱིས། །དབང་པོའི་རིམ་པའི་གདུལ་བྱ་རྣམས། །སྐྱོན་དང་
བྲལ་བའི་ལམ་བཟང་ལ། །བཀོད་ནས་བྱང་ཆུབ་ལ་རེག་མཛད། ། བཅུ་བཞི་པ་ཕྲ་བའི་རྒྱན་གཉིས་ལས། དང་པོ་ཟུར་ཕྲ།

ནང་རྒྱུད་གསུམ་སོགས་བླ་མེད་ཀྱི། །དབང་བསྐུར་ཐུན་མོང་ལས་འདས་ཕྱིར། །རིམ་པ་བྱེད་པའི་བརྡ་
ཐབས་ཀྱིས། །གསང་སྔགས་གསང་བར་སྟོན་ལ་མཁས། ། རྣམ་པའི་ཕྲ་མོ། མི་འགྱུར་ལྷུན་གྱིས་གྲུབ་པའི་
གཙུག་ལག་ཁང་། །རབ་ཏུ་གནས་པའི་མེ་ཏོག་འཐོར་བ་ན། །ལྷ་རྣམས་ཞལ་འཛུམ་སྤྱན་ཟུང་རབ་གཡོ་
ཞིང་། །ཁྲོ་བོ་རྣམས་ལས་མེ་འབར་དུ་བ་བྱུང་། ། བཅོ་ལྔ་པ་ཆའི་རྒྱན་ལས། འོས་པའི་ཆ། ཨེ་མ་སྔོན་སྨོན་གཅིག་གྱུར་
པས། །ནམ་ཡང་འབྲལ་མེད་བཅིངས་བཞིན་ལ། །མཁན་པོས་བསྐུལ་བཞིན་བོད་རྗེ་ཡི། །ཕོ་ཉས་ཁུགས་
པ་བཞིན་དུ་སྒྲོགས། ། མི་འོས་པའི་ཆ། མཆོད་ཡོན་མཇལ་ཚེ་ཐུགས་རྗེས་གཟུང་བའི་ཕྱིར། །ཕྱག་སོར་མེ་
འབར་རྒྱལ་པོའི་དྲེགས་པ་བཅོམ། །ཕྱག་ལ་མ་འཆམས་སློབ་དཔོན་ཆེ་རྟགས་སུ། །མེ་འབར་ས་བདག་ན་
བཟའ་བསྲེགས་པར་མཐོང་། ། སྨད་པའི་ཆ་ལས་བསྟོད་པ། ཆོས་ལ་སྡང་རྣམས་ཚར་གཅོད་ཅིང་། །མི་དགེ་སྤྱོད་
རྣམས་མཐུ་ཡིས་འདུལ། །དམར་རྒྱན་སོགས་དང་བོན་བློན་རྣམས། །གང་གི་བསྟན་ལ་འཇུག་པར་འོས། །
བསྟོད་པའི་ཆ་ལས་སྨད་པ། རྒྱལ་སྲིད་མཆིལ་མ་བཞིན་དུ་བོར། །ནགས་རྣམས་སུ་ནི་གཅིག་པུར་གནས། །འཁོར་
འདབས་ལོངས་སྤྱོད་དང་བྲལ་བའི། །ཁྱོད་ཀྱི་བསྟན་ལ་སུ་ཞིག་འཇུག ། བཅུ་དྲུག་པ་རིམ་པ་ཅན་གྱི་རྒྱན་ནི། སྤངས་
དང་རྟོགས་པའི་ཡོན་ཏན་མཛོད། །ཉི་མའི་གཉེན་དང་མཁྱེན་བརྩེ་ནུས། །སྨྲ་བའི་ལྷ་དང་གྲུ་འཛིན་
བདག །གསང་བའི་བདག་པོ་ལས་བླངས་བཞིན། ། བཅུ་བདུན་པ་དགའ་བའི་རྒྱན་ལས། དངོས་ཐོབ་ཀྱི་དགའ་བ། པད་
འབྱུང་ཞབས་རྡུལ་གངས་ཅན་དུ། །བཀོད་པས་སྐྱེ་དགུའི་དགའ་བ་ནི། །སླར་ཡང་གང་ཞབས་ལྗོངས་འདི་
རུ། །འཁོད་ན་འབྱུང་འགྱུར་གཞན་གྱིས་མིན། ། གཟུགས་བརྙན་གྱི་དགའ་བ། སྙིགས་དུས་གང་གི་རྣམ་འཕྲུལ་
གྲུབ་པ་དང༌། །རིག་འཛིན་གཏེར་སྟོན་རྡོ་རྗེ་འཛིན་པའི་ཚུལ། །མང་བྱོན་དེ་དག་རྣམས་ལས་སྨིན་གྲོལ་
ཆོས། །ཐོས་ལས་གང་སྐུ་མངོན་སུམ་སྤྱོད་ཡུལ་མིན། ། བཅོ་བརྒྱད་པ་ཉམས་ལྡན་བརྒྱད་ལས། སྒེག་པའི་ཉམས། གང་གི་
ཞལ་གྱི་བདུད་རྩི་ཉེར་བླངས་པའི། །སྐལ་བཟང་མཚུངས་མེད་རྗེ་འབངས་དབང་རྣོན་ཚོགས། །དཀའ་བ་
མེད་པར་ཟུང་འཇུག་ཕྱག་རྒྱ་ཆེ། །མངོན་དུ་མཛད་དེ་ཐོབ་དཀའ་མ་ཡིན་ནམ། ། དྲག་ཤུལ་གྱི་ཉམས། སྤ་གྲོ་
སྟག་ཚང་གྲོ་ལོད་སྐུར་བཞེངས་ཚེ། །བཟོད་དཀའི་ཁྲོ་གཏུམ་རབ་འབར་མཚོན་ཆ་དང་། །ཆིབས་གྱུར་དྲི་
སྣོམ་ཁྲོས་པའི་སྡེར་རྣོན་གྱིས། །བཏབ་པའི་དམ་སྲིའི་སྲོག་ལ་ཚུགས་ཐབས་ཅི། ། དཔའ་བའི་ཉམས། མགོ་
དང་ཡན་ལག་སྦྱིན་པར་མ་བྱས་ཤིང་། །རྒྱལ་སྲིད་འབྱོར་བའི་ཚོགས་ཀྱང་ཡོངས་མ་བཏང་། །དཀའ་ཐུབ་

གདུང་བའང་མ་བསྟེན་མགོན་ཁྱོད་ཀྱི། །སློབ་མའི་ཚོགས་རྣམས་བྱང་ཆུབ་ཐོབ་དེ་ཅི། ། སྙིང་རྗེའི་ཉམས།
མནོག་ཆུང་ཚེ་འདིའི་བདེ་ལ་བརྐམས་ཤིང་ཆགས། །སྡུག་བསྔལ་ཕྲ་མོ་ཙམ་ཡང་མི་བཟོད་པ། །ནམ་ཞིག་
དམྱལ་མེའི་བུད་ཤིང་ཉིད་གྱུར་ཚེ། །ཐུགས་རྗེས་ཡལ་བར་མ་དོར་བདག་གི་མགོན། ། མི་སྡུག་པའི་ཉམས།
ཁྲག་གིས་གཤེར་བའི་ས་གཞིར་མི་རུས་ཀྱིས། །བརྩིགས་པའི་ཁང་པ་མི་མགོའི་བ་གམ་ཅན། །མི་ལྤགས་
གོས་གྱོན་ཤ་ཁྲག་རྗེན་ཟ་བའི། །བརྩེ་བྲལ་ཚོགས་རྣམས་གང་གི་བཀའ་ལ་སྡོད། ། བཞད་གད་ཀྱི་ཉམས། གང་
ཐུགས་ཆོས་དབྱིངས་ཕྱག་རྒྱར་རབ་ཆགས་པས། །རྣམ་པ་རྡོ་རྗེ་བཙུན་མོའི་མེ་ན་ཀཱར། །ཡེ་ཤེས་སྤྱན་གྱི་
རྩེ་དགའ་རོལ་བཞིན་དུ། །ངུར་སྨྲིག་གསར་པའི་བླ་གོས་ཇི་ལྟར་མཛེས། ། རྨད་བྱུང་གི་ཉམས། ཟ་ཧོར་རྒྱལ་
པོས་གང་སྐུར་ཅོ་འདྲིའི་ཚེ། །ཏིལ་མར་མཚོ་འཁྱིལ་མེ་དཔུང་ར་བར་གྱུར། །བུད་ཤིང་ལོ་འདབ་གསར་
འཁྲུངས་འདབ་བརྒྱའི་རྩེར། །ཡབ་ཡུམ་དབང་གཞུའི་གཟུགས་སྐུ་ངོམ་དེ་མཚར། ། འཇིགས་རུང་གི་ཉམས།
གང་ལ་ནུས་པའི་གཟི་བྱིན་འབུམ། །རབ་འབར་ཁྱོད་ཀྱི་ཕྱག་མཚན་གྱིས། །རེག་པ་ཉིད་ན་གནོད་སྦྱིན་
མོའི། །འདྲེན་བྱེད་ལྟུངས་པར་མ་གྱུར་ཏམ། ། བཅུ་དགུ་པ་གཟི་བརྗིད་ཀྱི་རྒྱན་ལ། གང་ཚེ་ཧེ་རུ་ཀ་ཉིད་ཀྱིས། །
བརླང་སྤྱོད་གདུག་པ་ཚར་གཅོད་ཅིང་། །སྐྱབས་སུ་བསྟེན་རྣམས་རྗེས་བཟུང་ནས། །དབང་བསྐུར་ཐར་པ་
ཐོབ་པར་མཛད། ། ཉི་ཤུ་པ་རྣམ་གྲངས་བརྗོད་པའི་རྒྱན། བོད་དང་བོད་ཆེན་ཡུལ་གནས་རྣམས། །བྱིན་བརླབ་ཆེད་དུ་
རྫུ་འཕྲུལ་གྱིས། །གཤེགས་ནས་ཆོས་རྒྱལ་ལོ་པཎ་རྣམས། །ཉན་བཤད་སྒོམ་ལ་བརྩོན་པར་གདམས། །
ཉེར་གཅིག་པ་ཀུན་ཕན་གྱི་རྒྱན། ཐུགས་རྗེའི་བདག་ཉིད་ཆེན་པོ་རྣམས། །བསིལ་ལྗོངས་ཆོས་ཀྱི་སྒྲོན་འདེགས་ཚེ། །
རྒྱལ་བའི་མྱུ་གུ་མཆོག་རྣམས་ཀྱང་། །ལོ་པཎ་ཚུལ་བཟུང་ལྗོངས་འདིར་ལྷགས། ། ཉེར་གཉིས་ལ་རྒྱ་ཆེ་བའི་རྒྱན་
ལས། དང་པོ་བསམ་པ་རྒྱ་ཆེ་བ། ཨོཾ་ཌི་ཡཱ་ནའི་མངའ་རིས་ཀྱི། །ཕུན་ཚོགས་མཐའ་དག་གང་ལས་བྱུང༌། །རྒྱལ་བའི་
སྲས་ཁྱོད་ཡབ་ཀྱི་བཀས། །གཞན་དུ་བསྐྲད་པའང་དྲིན་དུ་དྲན། ། འབྱོར་པ་རྒྱ་ཆེ་བ། བཻཌཱུརྱ་ཡི་རྩིག་པ་ལ། །
གསེར་གྱི་ཕ་གུས་མཛེས་བསྐོར་ཞིང་། །སྣ་ཚོགས་རིན་ཆེན་ཁམས་ལས་གྲུབ། །པདྨ་འོད་ཀྱི་གཞལ་ཡས་
ཁང༌། ། ཉེར་གསུམ་པ་བསྙོན་དོར་ལས། ཆོས་ལ་བསྙོན་དོར། གང་ཁྱོད་བདེ་ལྡན་མགོན་གཅིག་པུའི། །སྒྱུ་འཕྲུལ་མིན་ཏེ་
རབ་འབྱམས་ཀྱི། །རྒྱལ་དང་རྒྱལ་སྲས་མ་ལུས་པའི། །ཡེ་ཤེས་ཡོངས་སུ་བཟླུམས་པར་ངེས། ། ཁུལ་ལ་
བསྙོན་དོར། མཐོང་ཐོས་དྲན་པས་བདེ་སྟེར་བའི། །གསང་གསུམ་བདུད་རྩིའི་རེག་པ་ཡིས། །ལོག་པར་ལྟ་

རྣམས་སྲེག་བྱེད་དེ། །དད་ལྡན་རྣམས་ལ་བསིལ་སྦྱིན་ནོ། ། རང་བཞིན་བསྙོན་དོར། མི་སྲུན་འདུལ་ལ་རྣམ་པའི་
སྐུ། །པདྨ་དྲག་པོ་རབ་འཇིགས་ཀྱང་། །སྙིང་རྗེའི་བདག་ཉིད་ཆེན་པོའི་ཐུགས། །རང་བཞིན་ཞི་ལས་མ་
གཡོས་སོ། ། ཉེར་བཞི་པ་སྦྱར་བའི་རྒྱན་ལ་དགུ་ལས། དང་པོ་ཐ་དད་མིན་པའི་སྦྱར་བ། ཀུན་གྱི་གཙུག་ཏུ་མཆོད་འོས་ཤིང་། །
རྣམ་པར་རྟོག་པ་ཡོངས་མི་མངའ། །དགོས་འདོད་མ་ལུས་འབྱུང་བའི་གནས། །འཇིག་རྟེན་ཡིད་འཕྲོག་མ་
ལགས་སམ། །ཐ་དད་ཚིག་འདྲའི་སྦྱར་བ། རྟག་ཏུ་གཞན་ལ་རྗེས་ཆགས་པས། །འགྲོ་ཀུན་དབང་དུ་མཛད་པ་སྟེ། །
འདོད་ཡོན་དོན་དུ་གཉེར་མ་ལགས། །ལོག་སྲེད་ཅན་ལ་མཛེས་མ་ཡིན། ། བྱ་བ་ཐ་དད་མིན་པའི་སྦྱར་བ། རྨད་
བྱུང་གཞན་དོན་ལ་ཞུགས་པས། །བྱང་ཕྱོགས་འགྲོ་རྣམས་མགོན་ཁྱོད་ཀྱི། །མཐུ་དང་ས་སྤྱོད་མཛད་པས་
ཀྱང་། །ཐར་བདེའི་ལམ་དུ་བཀོད་པར་གྱུར། ། བྱ་བ་མི་འགལ་བའི་སྦྱར་བ། གང་ལ་དམིགས་པས་སྒྲིབ་མཐར
བྱེད། །མཚན་མའི་ཆོས་ཀུན་མི་དམིགས་བྱེད། །ཁྱོད་གསུང་ལྟ་བའི་ཕྲེང་ཐོས་པས། །བཙད་པོས་རྫོགས་
ཆེན་ཁོ་ནར་སེམས། ། འགལ་བ་ཅན་གྱི་སྦྱར་བ། ཀུན་ནས་དགའ་བ་སྐྱེད་བྱེད་ཅིང༌། །མཚུངས་མེད་བདེ་བའི་
གཞིར་གྱུར་པ། །འདོད་ལ་ཆགས་སོགས་ནུབ་པ་དང་། །ངེས་འབྱུང་བློ་ནི་རྒྱས་པར་མཛད། ། ངེས་པ་ཅན་གྱི་
སྦྱར་བ། ཀུན་ཁྱབ་རྣམ་པར་གྲོལ་ལ་གང་གི་ནམ་མཁའ་ཐུགས། །གཙང་རྩ་བྱེད་ཚད་མ་ཉིད་ནི་གང་གསུང་
དང་། །རབ་རིམ་འཇོམས་པ་ལ་ནི་ཁྱེད་སྐུ་སྟེ། །རྗེས་སུ་ཆགས་འདོད་ཆགས། པ་ཉིད་ལ་བརྩེ་བའོ། ། ཡང་
ན། གང་ཁྱོད་དཔའ་བ་མ་ཧཱ་ས་སེམས་དཔའ་ཆེན་པོ། ཏཱ་དང་། །གཟི་བརྗིད་མཚུངས་མེད་ཉིད་ནི་ཏེ་མེ། ཛ་
སྟྲཱི། །གང་ལ་ཐོགས་མེད་ནུས་པ་ཤཀྟི་མདུང་ཐུང་། སྟེ། །འགྲོ་ལ་ཆགས་པས་རཱ་ག་ཉིད་ཀྱང་ངོ་། ། ངེས་པ་
འགོག་པའི་སྦྱར་བ། ཁྱོད་ཀྱི་བསྟན་ལ་ཚེར་དགྲ་དང་སྐྱེ་བོ། མ་ནི། །དམར་རྒྱན་ཀླུ་གོང་ཙམ་ཉིད་མཐོང༌། །འོན་
ཀྱང་ལོག་ལྟའི་རབ་རིབ་ཀྱིས། །བསྒྲིབས་པའི་སྐལ་མེད་འགའ་ཡང་ངོ་། ། འགལ་མེད་ཀྱི་སྦྱར་བ། མཆོག་ཚངས་
་གནས་ཀུན་གྱི་ཕྱག་བྱར་འོས། །དབང་ལྟ་ཆེན་ཕྱུག་འགྲོ་བའི་བླ་ན་མཐོ། །མཚོ་ཟླ་བ། སྐྱེས་འཆི་མེད་གནས་
སུ་མཛེས། །རྡོ་བརྒྱ་ཁྱིན་རྗེ་ཅན་ཁྱེད་སྐྱེ་དགུའི་གཉེན། ། འགལ་བ་ཅན་གྱི་སྦྱར་བ། ཀུན་དབང་ཕྱུག་མཁྱེན་ཡིན་ཡང་
འཕྲོག་བྱེད་མིན། ། ཕུར་བུ་བླ་མ་ཡིན་ཡང་དབྱངས་དབྱངས་བདག་མིན། གཤིན་རྗེ་ཆོས་རྒྱལ་ཡིན་ཡང་མཐར་བྱེད་
མིན། །ཚངས་པ་རང་བྱུང་ཡིན་ཡང་མེས་པོ་མིན། ། ཉེར་ལྔ་པ་ཁྱད་པར་བརྗོད་པའི་རྒྱན་ལ་ལྔ་ལས། དང་པོ་ཡོན་ཏན་མ་ཚང་བ། སྲ་
ཞིང་ལྕི་བ་མ་ཡིན་ཡང༌། །ཏིང་འཛིན་ཞགས་པས་འགྲོ་ལྡིང་གི །ཕྲ་མིན་འབུམ་ཕྲག་དྲུག་ཅུ་རྣམས། །གཡོ་

བ་མེད་པར་བཅིངས་དེ་ཅི། ། རིགས་མ་ཚང་བ། མགྲིན་བཅུའི་རིགས་སུ་མ་འཁྲུངས་ཤིང་། །ལངྐའི་ཡུལ་དུ་
བྱུང་བའང་མིན། །འོན་ཀྱང་ཐུགས་རྗེའི་གཟི་བྱིན་གྱིས། །རཀྴའི་ཚོགས་ཀུན་ཟིལ་གྱིས་གནོན། ། བྱ་བ་མ་ཚང་
བ། དབང་དུ་བྱ་བའི་སྔགས་མ་བཟླས། །འགུགས་པའི་ཕྱག་རྒྱ་མི་མཛད་པར། །ཐུགས་ལ་བཞེད་པའི་
སྲིད་ཞིའི་དངོས། །མ་ལུས་སྐད་ཅིག་མདུན་དུ་སྣང་། ། རྫས་མ་ཚང་བ། གཟུགས་བརྙན་དཀྱིལ་འཁོར་མ་བྲིས་
ཤིང༌། །ཆུ་དང་ཅོད་པཎ་སོགས་ཀྱང་མེད། །ཏིང་འཛིན་ཁོ་ནའི་གཏོར་བླུགས་ཀྱིས། །དབང་རྣོན་སྐུ་བཞིའི་
ས་ལ་བཞག ། རྒྱུ་མ་ཚང་བ། ཕྱི་བཞིན་འབྲངས་པ་གཅིག་ཀྱང་མེད། །ཆོས་གོས་གསག་ཤིང་ཙམ་ཉིད་ལས། །
རྫས་ཀྱང་མ་མཆིས་དེ་ལྟ་ནའང༌། །ཁྱོད་ནི་འཇིག་རྟེན་གསུམ་ལས་རྒྱལ། ། ཉེར་དྲུག་པ་མཚུངས་སྦྱོར་གྱི་རྒྱན་ལ་གཉིས་
ལས། དང་པོ་བསྟོད་པའི་མཚུངས་སྦྱོར། འོག་མིན་གནས་སུ་རྡོ་རྗེ་འཆང༌། །བདེ་བ་ཅན་དུ་སྣང་མཐའ་ཡས། །དཔལ་
གྱི་རི་བོར་པདྨ་འབྱུང་། །འཇིག་རྟེན་འདྲེན་པའི་སྒྲ་འདི་འཛིན། ། སྨད་པའི་མཚུངས་སྦྱོར། མི་བཟད་རླུང་གི་གཡོ་
བ་དང༌། །ཆུ་གཏེར་ཆེན་པོ་རླབས་འཁྲུགས་དང༌། །བདེ་སྐྱིད་རྣལ་དུ་མི་གནས་པས། །བོད་འབངས་ཉམ་
ཐག་འདི་གཟིགས་སམ། ། ཉེར་བདུན་པ་འགལ་རྒྱན་ལསདྲུག་ལས། དང་པོ་གཞི་ཐ་དད་བྱ་བ་འགལ་བ། གང་ཚེ་བསྟན་ལ་མོས་
པ་རྣམས། །དགའ་བའི་ཅ་ཅོ་སྒྲོག་བྱེད་ཅིང་། །ལོག་པའི་ལྟ་ལ་ཞུགས་པ་རྣམས། །དགའ་བ་བྲལ་ནས་
རྣམ་པར་ཉམས། ། གཞི་གཅིག་ཡོན་ཏན་འགལ་བ། གང་གིས་རྒྱུ་འབྲས་ཐེག་པ་ཡིས། །གངས་ཅན་གཏན་བདེའི་
དཔལ་ལ་སྦྱར། །དེ་ཡིས་ཆོས་དང་མི་མཐུན་པའི། །ལྟ་སྤྱོད་ལོག་རྣམས་ནུབ་པར་གྱུར། ། གཞི་གཅིག་གི་ཆོས་དུ་
མ་འགལ་བ། ཐེག་པ་མཐོ་ཞིང་འཇུག་སྒོ་དམའ། །དམ་ཚིག་འཕྲང་དོག་ལྟ་བ་ཡངས། །ཉོན་མོངས་མ་སྤངས་
དག་གྱུར་པའི། །ཁྱོད་བསྟན་ཤིན་ཏུ་རྟོགས་པར་དཀའ། ། རྫས་འགལ་བ། རབ་དམར་བྱིན་ཟའི་གུར་དབུས་
དབང་སྔོན་མདོག །ལི་ཁྲིའི་ལྕང་ལོ་ཐོད་སྐམ་ཀུ་མུད་ཕྲེང་། །ཚེམས་རྣོན་ཟླ་ཚེས་གློག་གི་རྩེ་དགའི་ལྗགས། །
སེང་སྒྲོགས་སྐུ་ཡིས་ཡིད་སྦུབས་སུ་མ་བཅོམ། །གཞི་གཅིག་བྱ་བ་འགལ་བ། རྟག་ཏུ་གཞན་གྱི་སྡུག་བསྔལ་ཁུར། །
དང་དུ་ལེན་མཛད་ཁྱེད་ཐུགས་ནི། །ཁྲོ་མི་མངའ་ཡང་གཤེད་མའི་ཚོགས། །བརྒྱལ་ཞིང་ཟུག་རྔུའི་ཚོར་
བས་གཟིར། །སྦྱར་བ་འགལ་བ། གང་ན་སྐྱེས་བུ་མཆོག་ཁྱེད་ཐུགས། །ཞི་དང་ཁྲོ་ཆགས་ལྡན་པ་སྟེ། །བཅུད་
མེད་ཚོགས་ལ་རྟག་བྱམས་པས། །ཕྱོགས་སུ་ལྷུང་རྣམས་ཡིན་བརྟན་ཅི། ། ཉེར་བརྒྱད་པ་སྐབས་མིན་བསྟོད་པ། རཀྴ་
ཐོད་ཕྲེང་ཞལ་མཐོང་ཞིང༌། །དམ་ཆོས་གསུང་གི་བདུད་རྩིས་འཚོ། །རིག་འཛིན་འདུ་བ་ཉེར་ཐོབ་པའི། །

བདེན་བྲལ་ཚོགས་རྣམས་དགའ་བ་ལ། ། ཉེར་དགུ་པ་ཟོལ་བསྟོད་ལས། དཔའ་བ་ཕུན་ཚོགས་ཀྱི་ཟོལ་བསྟོད། ཏིལ་མར་
ཙནྡན་སྦྱར་བའི་མེ་དཔུང་གིས། །རྡོ་རྗེའི་སྐུ་ལ་ནོངས་མིན་མཚར་ཅི་ཆེ། །སྲིད་གསུམ་འཇིག་པའི་ཆུ་ཡི་
ཕུང་པོ་ལ། །བྱིང་བར་མ་གྱུར་ཨུ་རྒྱན་ཡུལ་དེ་མཚར། ། མཐུ་ཕུན་ཚོགས་ཀྱི་ཟོལ་བསྟོད། གདོད་མའི་མགོནཔོའི་
གསང་མཛོད་ཀྱི། །སྦས་ཆོས་འབུམ་ཕྲག་དྲུག་ཅུའི་བཅུད། །མ་ལུས་བླངས་ནས་བྷོ་ཊ་ཡི། །རི་བྲག་མཚོ་
ལ་སྤ་འོས་སམ། ། འབྱོར་པ་ཕུན་ཚོགས་ཀྱི་ཟོལ་བསྟོད། ཁྱེད་ཀྱི་བསྟན་དང་ཕྲིན་ལས་ནི། །འཇིག་རྟེན་སྣོད་བཅུད་
དག་ལ་ཆགས། །ཅི་སླད་གང་གི་ཐུགས་དགྱེས་པ། །མཆོག་གི་རྩེ་མོར་སོན་པར་གྱུར། ། སུམ་ཅུ་པ་ངེས་བསྟན་
ལས། མཆོག་གི་ངེས་པསྟན་ནི། འོད་སྟོང་ལྡན་པ་འཇིག་རྟེན་བུ། །མུན་པ་བཅོམ་ཞིང་སྣང་བར་བྱེད། །མགོན་ཁྱེད་
མཛད་པས་འཛམ་གླིང་འགྲོ། །ཕན་བདེ་ལ་བཀོད་སྟོན་པའི་ཕྱིར། ། མཆོག་མིན་ངེས་བསྟན། སྣང་བྱེད་ནུབ་རིར་
ལྟུངས་པ་ན། །མུན་པས་ཕྱོགས་ཀུན་ཉམས་པར་འགྱུར། །སྲིན་ཡུལ་གདུལ་བྱར་གཟིགས་པའི་འོག །བོད་
ལྗོངས་གནས་སྐབས་གསལ་བར་བྱེད། །སུམ་ཅུ་རྩ་གཅིག་ལྷན་གཅིག་བརྗོད་རྒྱན་ལ་དབྱེ་བ་གསུམ་ལས། དང་པོ་ཡོན་ཏན་ལྷན་ཅིག་
བརྗོད་པ། རྒྱལ་བ་གང་གི་ཕྲིན་ལས་ནི། །འཁོར་དང་ལྷན་ཅིག་རིང་། །སློབ་མའི་ཚོགས་ཀྱང་ཁྱེད་ཉིད་དང༌།
ལྷན་ཅིག་པདྨ་འོད་དུ་རོལ། །བྱ་བ་ལྷན་ཅིག འགྲོ་ལྡིང་གདུལ་བྱར་གཟིགས་པ་དང་། །ལྷན་ཅིག་བོད་ཀྱི་སྐལ་
བ་ཉམས། །དེ་དག་བདེ་ལ་བཀོད་པ་དང་། །མཉམ་དུ་མདོ་སྔགས་བསྟན་པ་སྤེལ། །བྱ་བ་གཅིག་པའི་ལྷན་ཅིག
གངས་བྲག་སྒྲུབ་གནས་བྱིན་བརླབས་དང༌། །མཚོ་དང་བྲག་ལ་ཕྱག་ཞབས་རྗེས། །བཞག་དང་སྐྱེ་དགུའི་
ཚོགས་ཞིང་རྣམས། །ལྷན་ཅིག་དག་ཏུ་གསལ་བར་གྱུར། །སོ་གཉིས་པ་ཡོངས་བརྗེས་ཀྱི་རྒྱན་ནི། གང་གིས་ལྷ་ཀླུ་མཐུ་
ཆེན་རྣམས། །སྲོག་གི་སྙིང་པོ་ཕྲོག་མཛད་དེ། །སྐུ་ཚབ་ཉེར་ལྔ་ལ་སོགས་པའི། །ཆོས་ནོར་གཏེར་བསྩལ་
ཀུན་དགར་མཛད། །སོ་གསུམ་པ་ཤིས་བརྗོད་ཀྱི་རྒྱན་ལ། བསམ་བརྗོད་ཡུལ་འདས་སྤྲོས་ཀུན་ཞི། །རྣམ་པར་རྟོག་
མེད་ཆོས་ཀུན་མཁྱེན། །དམིགས་མེད་ཐུགས་རྗེས་འགྲོ་ཀུན་ཁྱབ། །ཡེ་ཤེས་དེ་ཡིས་བདག་བྱིན་རློབས། །སོ་བཞི་པ་
རབ་སྤེལ་ལས། སྒྲུབ་བྱེད་འགྲེས་མཚུངས་ཀྱི་རབ་སྤེལ། ཀུན་མཁྱེན་ཁྱེད་ཀྱི་མཛད་པ་ལ། །འོད་ཟེར་བྱེ་བས་དཔེ་དང་རབ་
རྟོག་ཅོ་འདྲི་བྱེད། །སྣང་བའི་མཛོད་ལྡན་ཕུན་ཚོགས་ལ། །བསྔགས་པའི་གཟུགས་ཅན་དང་འདབ་བརྒྱ་ཅིར་
ཡང་དགོད། །སྟོབས་མཚུངས་ཀྱི་རབ་སྤེལ། ཀ་དག་དབྱིངས་ལས་ལྷུན་གྲུབ་འཇིག་བྲལ་རང་བཞིན་བརྗོད་པ་སྐུ། །
མཐོང་ན་མི་མཐུན་མེད་གཟུགས་ཅན་གྱི་རྒྱན་པའི་ཞལ་དཀྱིལ་ཟླ། །མ་བྲིས་རི་སྲིད་པ་ཅན་མོ་མཚན་བཟང་ཟོལ་རབ་

རྟོག་གྱིས་སྦྱར་བ་འདིར། །རབ་གསལ་གཟུགས་སྐུས་སྒྲིབ་གཉིས་ལྷན་ཅིག་འཇོམས། །
སླར་སྨྲས་པ། གང་གི་བཀའ་དྲིན་དྲན་པའི་གདུང་ཤུགས་མེས། །སྙིང་ལ་དད་པའི་ཆུ་གཏེར་ཁོལ་
གྱུར་པས། །གཅམ་བུས་མ་ཡིན་བསྔགས་པའི་ལྦུ་ཕྲེང་གི །ཚིག་རྒྱན་མེ་ཏོག་ཕང་ཕུང་ཆགས་པར་གྱུར། །
མགོན་ཁྱོད་རྣམ་ཐར་མཐའ་བྲལ་འཆི་མེད་ལམ། །འཕགས་ཆེན་རྣམས་ཀྱང་བརྗོད་ལ་ངལ་གྱུར་ན། །
ཚངས་སོགས་ཆེན་པོ་རྣམས་ཀྱིས་སྨོས་ཅི་འཚལ། །དེ་བས་བྱིས་བློས་གཞལ་འདོད་གྱི་ནར་ཟད། །སྡིག་
པའི་སྨག་རུམ་གྱིས་ཁེབས་གངས་ཅན་འགྲོ། །ཐར་ལམ་སྣང་བ་ཅི་དགར་སྤྱོད་པ་ནི། །འཕགས་བོད་
མཁས་གྲུབ་གཞན་གྱི་མཐུ་མིན་གྱི། །སྐྱབས་གཅིག་པད་འབྱུང་ཁོ་ནའི་ཐུགས་རྗེས་སོ། །དེ་ཕྱིར་བསིལ་
ལྗོངས་སྐྱེ་དགུས་འཁོར་མཐའི་བར། །ལུས་སྲོག་ཕྱེ་མར་འཐགས་པའི་རིམ་གྲོས་ཀྱང་། །བཀའ་དྲིན་
ཕྱོགས་ཙམ་མཚོན་པར་ནུསམིན་པས། །ཤེས་ལྡན་སུ་ཞིག་དེ་ཚུལ་དྲན་མི་བྱེད། །འོན་ཀྱང་ཐུབ་བསྟན་
དཔལ་ལ་ཕྲག་དོག་ཅིང༌། །གཞན་འཕྲུལ་བདག་པོའི་མཚོན་གྱིས་སྙིང་རྨས་པའི། །བཀའ་དྲིན་ལོག་
མཐོང་སྐྱེས་བོས་རང་གཞན་གྱི། །ཕན་བདེའི་ལྗོན་ཤིང་རྩ་བ་གཅོད་པར་མཐོང་། །བསྔགས་པའི་མེ་ཏོག་
ཕྲ་མོ་འདིས་མཚོན་དགེ །མ་ལུས་གཅིག་བཟླུམས་བདག་སོགས་སེམས་ཅན་རྣམས། །པདྨ་འོད་ཞིང་
དཀྱིལ་འཁོར་གཅིག་གྱུར་ཏེ། །པད་འབྱུང་ཐུགས་ཀློང་རོ་གཅིག་འགྱུར་ཕྱིར་བསྔོ། །

༄༅། །སློབ་དཔོན་སངས་རྒྱས་གཉིས་པ་སྤྲུལ་པའི་མཚན་བརྒྱད་
དང་བཅས་པ་ལ་བསྟོད་པ།
སྨིན་གླིང་ལོ་ཆེན་དྷརྨ་ཤྲཱི།
རྒྱ་གར་སྐད་དུ། ཨཱ་ཙརྱ་དྭི་ཏཱི་ཡོ་བུདྡྷ་ནིརྨ་ཎ་སྱ་པཱཋཱ་ནཱ་མཤྩ་སྟོ་ཏྲ༔ བོད་སྐད་དུ། སློབ་དཔོན་སངས་རྒྱས་
གཉིས་པ་སྤྲུལ་པའི་མཚན་བརྒྱད་དང་བཅས་པ་ལ་བསྟོད་པ། ན་མཿཔདྨ་ཀ་རཱ་ཡ་ཤ་ར་ཎ་གཙྪཱ་མི། འཇིག་
རྟེན་འདི་ན་ཆེ་བར་རབ་གྲགས་པའི། །ཚངས་དང་ལྷ་དབང་གཙུག་གི་ནོར་བུ་ཡིས། །ཁྱོད་ཞབས་པདྨོར་
རྩེ་གཅིག་གུས་མཆོད་པ། །ཨོ་རྒྱན་འགྲོ་བའི་བླ་མ་ལ་ཕྱག་འཚལ། ། ༡ བདག་ལུས་སྟོང་གསུམ་ཞིང་གི་
རྡུལ་མཉམ་པར། །སྤྲུལ་ནས་རེ་རེའང་གདོང་དང་ལྕེ་དེ་སྙེད། །སྙན་སྒྲོག་བརྗོད་པའང་དེ་འདྲས་གང་ཁྱོད་
ལ། །བསྔགས་ཚིག་ཨུཏྤལ་ཕྲེང་འདི་གཏོར་བར་བྱ། ། ༢ གང་སྐུ་སྐྱོན་ཀུན་གཏན་སྤངས་ཚངས་དབྱངས་
གསུང་། །ཤེས་བྱའི་དཀྱིལ་འཁོར་ཀུན་གཟིགས་ཡེ་ཤེས་ཐུགས། །མཐའ་ཡས་ཡོན་ཏན་འབྱུང་གནས་
རིན་ཆེན་སྤྲིན། །རྟག་ཁྱབ་ཕྲིན་ལས་ལྷུན་གྲུབ་ཁྱོད་ལ་འདུད། ། ༣ རབ་འབྱམས་རྒྱལ་བ་ཀུན་ལས་སྔར་
སངས་རྒྱས། །འོད་སྣང་མཐའ་ཡས་བརྩེ་ཆེན་སྤྱན་རས་གཟིགས། །འགྲོ་འདུལ་སྤྲུལ་པའི་སྒྱུ་འཕྲུལ་
འགག་མེད་དུ། །སྟོན་མཛད་ཐུགས་རྗེའི་གཏེར་ཆེན་ཁྱོད་ལ་འདུད། ། ༤ འོད་གསལ་ཐུགས་ལས་མི་
གཡོ་བར། །གང་ལ་གང་འདུལ་སྤྲུལ་པའི་གཟུགས། །ཐབས་མཁས་ཐུགས་རྗེའི་སྤྲིན་འཕྲོ་བ། །
སྐྱོབ་པ་མཚུངས་མེད་ཁྱོད་ལ་འདུད། ། ༥ འདྲེན་པ་གཞན་གྱིས་ཐུལ་དཀའ་བ། །གདོང་དམར་ཅན་གྱི་
ཞིང་ཁམས་འདིར། །རྒྱལ་བའི་བསྟན་པ་སྤེལ་བ་ལ། །རྒྱལ་བ་ལས་ལྟག་ཁྱོད་ལ་འདུད། ། ༦ གང་ལ་
གསོལ་བ་ཙམ་གྱིས། །མི་མཐུན་རྒུད་པ་ཀུན་སེལ་ཞིང་། །བུམ་བཟང་དཔག་བསམ་ལྗོན་པ་ལྟར། །རེ་
འབྲས་མ་ལུས་སྩོལ་ལ་འདུད། ། ༧ ཁྱོད་སྲས་རྗེ་འབངས་ཉི་ཤུ་ལྔ། །རྒྱལ་ཚབ་ཆོས་རྒྱལ་གཏེར་བདག་
གླིང༌། །ཉིད་ལས་གཞན་མིན་ཡེ་ཤེས་ཀྱི། །རྣམ་རོལ་ཉིད་དུ་ངེས་པར་འདུད། ། ༨ གང་ཁྱོད་གཟུགས་སྐུ་

མིག་ལམ་དུ། །མ་གྱུར་ན་ཡང་ཆོས་ཀྱི་སྐུའི། །རང་ཞལ་རང་བྱུང་ཡེ་ཤེས་སུ། །བླ་མའི་དྲིན་གྱིས་བསྟན་ལ་
འདུད། ། ༩ ཉིད་ཀྱི་མཚན་ཙམ་སྨོས་པའམ། །ཆད་ཐོ་ཙམ་ཞིག་བསྒྲགས་ཀྱང་རུང༌། །ལྷ་སྲིན་དྲེགས་
པས་འདའ་མི་ནུས། །ཆེ་བཙན་ཟླ་བྲལ་ཁྱོད་ལ་འདུད། ། ༡༠ གང་ཞིག་དད་པས་དྲན་ཙམ་གྱིས། །རྣམ་
འབྱེད་ཤེས་རབ་སྤོབས་པ་གཟུངས། །འཕྲུལ་དང་གཟི་བརྗིད་ཕུན་ཚོགས་ཀུན། །འབད་རྩོལ་མེད་པར་
འབྱུང་ལ་འདུད། ། ༡༡ སྐུ་འབག་ཙམ་ཞིག་མཐོང་བས་ཀྱང་། །ཚེ་རབས་བསགས་པའི་སྡིག་འབྱངས་
ན། །ཁྱོད་གསུངས་ཇི་བཞིན་ཉམས་བླངས་པས། །སྲིད་ལས་གྲོལ་བར་སྨྲོས་ཅི་དགོས། ། ༡༢ དེ་སླད་
རྫོགས་སངས་རྒྱས་ཀུན་གྱི། །གཞོམ་མེད་རྡོ་རྗེ་ནཱ་དའི་གསུང་། །སློབ་དཔོན་ཚུལ་གྱིས་དོན་མཛད་པར། །
ཉིན་རེ་བཞིན་དུ་ལན་བརྒྱར་འདུད། ། ༡༣ སྐྱོན་བྲལ་པདྨའི་གེ་སར་ལས། །རང་བྱུང་སངས་རྒྱས་པདྨ་
སྐྱེས། །ཡ་མཚན་མཁའ་འགྲོའི་སྤྲིན་ཕུང་འཁྲིགས། །པདྨ་འབྱུང་གནས་ཞབས་ལ་འདུད། ། ༡༤ ངུར་
སྨྲིག་གོས་ཀྱིས་མཚན་དཔེའི་སྐུ། །མཛེས་པར་བཀླུབས་པའི་སྡོམ་བརྩོན་ཚུལ། །མཐའ་ཡས་ཡོན་ཏན
ཀུན་རྫོགས་པ། །པདྨ་སམྦྷ་ཝ་ལ་འདུད། ། ༡༥ ཇི་ལྟའི་ཆོས་ཉིད་མངོན་གཟིགས་ནས། །ཇི་སྙེད་ཤེས་
བྱའི་དཀྱིལ་འཁོར་ཀུན། །ཆགས་མེད་ཐོགས་མེད་ཐམས་ཅད་མཁྱེན། །བློ་ལྡན་མཆོག་སྲེད་དཔལ་ལ་
འདུད། ། ༡༥ མོས་པ་རྣམ་བཞིའི་ཐབས་མཁས་ཀྱིས། །ཁམས་གསུམ་མ་ལུས་དབང་མཛད་ནས། །
འགྲོ་རྣམས་ཕན་བདེའི་དབུགས་འབྱིན་པ། །པདྨ་རྒྱལ་པོར་བསྟན་ལ་འདུད། ། ༡༦ ཐོག་མེད་ནས་
གོམས་མ་རིག་མུན། །ཐུགས་རྗེའི་འོད་ཀྱིས་བསལ་མཛད་པ། །འགྲོ་འདུལ་ཕྲིན་ལས་མཆོག་མངའ་
བ། །ཉི་མའི་འོད་ཟེར་ཤར་ལ་འདུད། ། ༡༨ སྟོབས་བཅུའི་རྩལ་གྱིས་བདུད་ཀྱི་དཔུང་། །མཐར་མཛད་
ཐུབ་ཆེན་བཅོམ་ལྡན་འདས། །མི་འཇིགས་རྣམ་བཞི་གདོང་ལྔའི་སྒྲས། །ཆོས་སྟོན་ཤཱཀྱ་སེང་གེར་འདུད། །
༡༩ བདག་མེད་སེང་གེའི་ང་རོ་ཡིས། །མུ་སྟེགས་རི་དྭགས་སྐྲག་མཛད་པས། །ལོག་ལྟ་མཐར་བྱེད་ཁྲོ
བོའི་རྒྱལ། །སེང་གེའི་སྒྲ་དབྱངས་སྒྲོགས་ལ་འདུད། ། ༢༠ དྲག་རྩལ་ཐོགས་མེད་ཕྲིན་ལས་ཀྱིས། །
དྲེགས་པ་འདུལ་བའི་སྐུར་བཞེངས་ནས། །ནག་ཕྱོགས་སྡེར་བཅས་ཕམ་མཛད་པ། །རྡོ་རྗེ་གྲོ་བོ་ལོད་ལ་
གང་འདུལ་སྤྲུལ་པའི་མཚན་བརྒྱད་ཀྱང་། །སྐྱབས་ཀུན་འདུས་གཟུགས་ཨོ་རྒྱན་རྗེ། །ཞིང་
འདིར་གཏེར་བདག་གླིང་པ་ཞེས། །གཅིག་ལས་དུ་མར་སྣང་ལ་འདུད། ། ༢༢ བདེ་གཤེགས་རྒྱལ་ཀུན་

འདུས་པའི་སྐུ། །རྗེ་བཙུན་པདྨ་སྲས་བཅས་ལ། །ཞིང་རྡུལ་གྲངས་སྙེད་ལུས་སྤྲུལ་ནས། །ཤིན་ཏུ་གུས་
པས་ཕྱག་བགྱིའོ། ། ༢༣ དངོས་བཤམ་ཡིད་ཀྱིས་སྤྲུལ་བསྡུས་པའི། །མཆོད་སྤྲིན་མཐའ་ཡས་རྟག་ཏུ་
འབུལ། །ཐོག་མེད་དུས་ནས་རབ་གོམས་པའི། །ཉེས་པར་བྱས་ཀུན་སོ་སོར་བཤགས། ། ༢༤ འཕགས་
གཉིས་སོ་སོ་སྐྱེ་བོ་ཡི། །རྣམ་དཀར་དགེ་ལ་ཡི་རང་ངོ༌། །རྨད་བྱུང་རྡོ་རྗེ་ཐེག་པ་ཡི། །ཆོས་ཀྱི་འཁོར་ལོ་
བསྐོར་བར་བསྐུལ། ། ༢༥ འགྲོ་ཀུན་སྒྲོལ་སླད་གཟུགས་ཀྱི་སྐུ། །མཐའ་ཡས་བསྐལ་པར་བཞུགས་སུ་
གསོལ། །མགོན་པོ་ཁྱོད་ལ་བདག་འབུལ་གྱིས། །བརྩེ་བས་བྲན་དང་འབངས་སུ་བཞེས། ། ༢༦ སངས་
རྒྱས་ཀུན་འདུས་བླ་མ་རྗེ། །དེས་བསྟན་བླ་མེད་ཐེག་པའི་ཆོས། །དེར་གནས་རིག་འཛིན་དགེ་འདུན་ལ། །
སྒོ་གསུམ་དང་བས་བདག་སྐྱབས་མཆི། ། ༢༧ འདིས་མཚོན་དུས་གསུམ་དགེ་ཚོགས་རྣམས། །མ་ལུས་
སེམས་ཅན་དོན་དུ་བསྔོ། །ཀུན་ཀྱང་བླ་མའི་ལམ་བཟང་གིས། །བླ་མེད་བྱང་ཆུབ་མྱུར་ཐོབ་ཤོག ། ༢༨
ཡངས་པའི་ས་ཕྱོགས་ཐམས་ཅད་དང་། །ཁྱད་པར་སཱ་ལའི་ཡུལ་ལྗོངས་འདིར། །ཕན་བདེའི་འབྱུང་གནས་
རྒྱལ་བའི་བསྟན། །ཀུན་ཏུ་དར་རྒྱས་འཕེལ་བར་ཤོག ། ༢༩ བསྟན་པ་འཛིན་པའི་སྐྱེས་མཆོག་རྣམས། །
རི་དབང་ལྟ་བུར་ཞབས་བརྟན་ཅིང་། །དགེ་འདུན་སྡེ་གཉིས་བཤད་སྒྲུབ་ཀྱི། །བྱ་བས་རྟག་ཏུ་འཚོ་བར་
ཤོག ། ༣༠ མི་བདག་ཆབ་སྲིད་བརྟན་ཅིང་མཐོ། །འབངས་རྣམས་བདེ་བའི་ཞོ་ཤས་འཚོ། །འཁོར་རྩོད་
མེད་སྐྱེ་རྒུ་ཀུན། །ཕན་ཚུན་བྱམས་པའི་སེམས་ལྡན་ཤོག ། ༣༡ གངས་རིའི་ཕྲེང་བསྐོར་པུར་རྒྱལ་འདིར། །
དུས་འཁྲུགས་སློང་བྱེད་མ་རུངས་པ། །མི་དང་འབྱུང་པོ་གང་ཅིའང་རུང༌། །སྟོབས་དང་ནུས་རྩལ་ཉམས་
པར་ཤོག ། ༣༢ ལྷ་ཀླུས་ཆར་ཆུ་དུས་འབེབས་ཤིང་། །ས་ལ་རྩི་ཐོག་ལོ་འབྲས་སྨིན། །ཚེ་རིང་ནད་མེད་
ནོར་ཕྱུགས་འཕེལ། །དགའ་སྐྱིད་བདེ་བས་འཚོ་བར་ཤོག ། ༣༣ ཡང་དགོས་ཁྱོད་བསྟན་རྗེས་སློབ་པའི། །
བདག་ཅག་དཔོན་སློབ་ཐུགས་མཐུན་ཞིང༌། །ཐོས་བསམ་སྒོམ་པས་བསྟན་པ་ལ། །རླབས་ཆེན་བྱ་བ་
འགྲུབ་པར་ཤོག ། ༣༤ ཕྱི་ནང་འགལ་རྐྱེན་ཀུན་ཞི་ཞིང་། །མཐུན་རྐྱེན་མཐའ་དག་ལྷུན་གྱིས་གྲུབ། །
རང་གཞན་དོན་གཉིས་མཐར་ཕྱིན་ནས། །བསམ་དགུའི་རེ་བ་ཀུན་འགྲུབ་ཤོག ། ༣༥ བདག་ཀྱང་འཁོར་
བའི་ཚེ་རབས་སུ། །བསླུ་མེད་སྐྱབས་མཆོག་ཁྱོད་ཉིད་ལ། །རེ་ལྟོས་བཅས་ནས་གསོལ་འདེབས་ཀྱི། །
ཐུགས་རྗེའི་ལྕགས་ཀྱུས་གཟུང་དུ་གསོལ། ། ༣༦ ཚེ་མཇུག་འདི་ལའང་འདུ་འཛི་ཡིས། །མི་འཕྲོག་སྙིང་

པོའི་དམ་ཆོས་ལ། །རྩེ་གཅིག་སྒྲུབ་པ་ལྷུར་ལེན་པས། །རང་དྲིན་རང་ལ་ཆེ་བར་ཤོག ། ༣༧ གཉུག་མའི་སྒོ་
གསུམ་བླ་མ་ཡི། །སྒྲིབ་བྲལ་རྡོ་རྗེ་རྣམ་གསུམ་དང༌། །རྟག་ཏུ་མཉམ་སྦྱོར་ལམ་མཆོག་གིས། །བདེ་ཆེན་ཡེ་
ཤེས་མངོན་གྱུར་ཤོག ། ༣༨ མགོན་ཁྱོད་མཐའ་ཡས་ཡོན་ཏན་དང་། །རྨད་བྱུང་འགྲོ་འདུལ་ཕྲིན་ལས་
དག །བདག་དང་མཁའ་ཁྱབ་འགྲོ་ཀུན་གྱིས། །རྟག་ཏུ་ཐོབ་པ་ཉིད་གྱུར་ཅིག ། ༣༩ ཅེས་པ་འདིའང་སྨྱོས་ཀྱི་བན་
ཆུང་དྷརྨ་ཤྲཱིས་ས་ཕོ་སྟག་ལོ་སྤྲེལ་ཟླའི་ཚེས་བཅུ་མཆོད་པའི་ཆོ་གའི་བར་གསེང་ལ་ཚིག་གི་སྡེབ་སྦྱོར་སྤངས་ཏེ་བྲིས་པ་སིདྡྷི་རསྟུ།

༄༅། །སྤྲུལ་པའི་སྐུ་མཚན་བརྒྱད་ལ་བསྟོད་པ་ཨུཏྤལ་གཞོན་ནུའི་དོ་ཤལ་ཞེས་བྱ་བ།
འཇམ་དབྱངས་མཁྱེན་བརྩེ་འི་དབང་པོ།
འོད་སྣང་མཐའ་ཡས་མཚན་དཔེའི་ཉིན་མོར་བྱེད། །སིནྡྷུའི་པདྨའི་འཁྲི་ཤིང་ལ་ཆགས་པས། །ཟུང་
འཇུག་འཆི་མེད་གྲུབ་པའི་ལང་ཚོ་ཅན། །མཚོ་སྐྱེས་རྡོ་རྗེའི་ཞབས་རྡུལ་སྤྱི་བོས་མཆོད། ༡ །གཟུང་
འཛིན་ཡུལ་དང་མཛའ་བའི་ཆོས་ཉིད་ཀྱིས། །ལོག་རྟོག་མེ་ལྕེའི་དོ་ཤལ་གཡོ་བ་ཡང་། །སྙིང་རྗེའི་ཆུ་
གཏེར་འཕྱུར་བས་སྨ་ཕབ་པས། །པདྨ་སཾ་བྷར་གྲགས་པའི་བ་དན་མཛེས། ༢ །རྒྱལ་ཀུན་མཁྱེན་རབ་
ཉི་མ་གཞོན་ནུའི་བཅུད། །ཁྱོད་ཐུགས་གུར་ཀུམ་གསར་པས་བཏུང་བ་ལས། །བློ་ལྡན་ལང་ཚོའི་འཇོ་
སྒེག་གཡོ་བ་ཡིས། །མཆོག་ཏུ་སྲེད་པར་དགའ་བའི་བཅུད་ལེན་སྦྱིན། ༣ །པདྨའི་དོ་ཤལ་བཟུང་བའི་
རོལ་མཚོ་ཆེར། །མཚན་དཔེའི་ངོ་མཚར་གསར་པའི་འཛུམ་ཟེར་གྱིས། །ཨོ་རྒྱན་ས་སྤྱོད་རྒྱལ་པོའི་བ་
གམ་རྩེར། །གཅིག་ཏུ་མཛེས་པའི་སྤྲིང་ཡིག་སྤྲོ་མིན་ནམ། ༤ །བསླབ་པ་གསུམ་གྱི་ཐེམ་སྐས་ལ་
བགྲོད་ཕྱིར། །ཤཱཀྱའི་རིགས་འཁྲུངས་མཆོག་གི་མཚུངས་ཟླ་རུ། །བོས་པའི་མོད་ནས་ཡིད་སྲུབས་
གཉིས་འཐུང་སྡེར། །རྣམ་པར་རྒྱལ་བའི་སེང་གེའི་ཁྲི་ལ་འཛེགས། ༥ །ཀུན་འབྱུང་མུན་པ་སྟུག་པོར་
འཁྱམས་པའི་འགྲོ། །གཡུལ་གྱི་དཔུང་པས་བཞར་བར་མི་ནུས་ཀྱང་། །མཁྱེན་བརྩེའི་ཉི་མ་གཞོན་ནུའི་
འོད་ཟེར་གྱིས། །ཡོངས་སུ་བཅོམ་པའི་ངང་ཚུལ་འདི་ཅི་ཞིག ༦ །བདག་མེད་སྙིང་རྗེའི་རྩེ་བརྒྱ་
གདེངས་པ་དང༌། །ཆབས་གཅིག་དྲག་ཤུལ་སེང་གེའི་སྒྲ་སྒྲོགས་པས། །འཇིག་ཚོགས་ལྟ་བའི་རི་བོ་
དྲུངས་འབྱིན་པའི། །བྱེད་པོ་གང་དེའི་ཕྲིན་ལས་ཕུལ་བྱུང་གཏམ། ༧ །ལོག་རྟོག་ཆང་གིས་མྱོས་པའི་
གཉིས་འཐུང་སྡེ། །མཐུ་སྟོབས་ལྕགས་ཀྱུའི་དབང་གིས་བགྱིད་ནས་སླར། །བཀའ་རྟགས་ཕྱག་རྒྱའི་དྲ་
བར་བཅུག་མཛད་པའི། །བརྟུལ་ཞུགས་གྲུབ་པ་རྡོ་རྗེ་གྲོ་ལོད་རྩལ། ༨ །གང་ཡང་རྒྱལ་རྣམས་ཆོས་
སྐུའི་དབྱིངས་ཉིད་དུ། །སྤངས་རྟོགས་མཉམ་ཡང་ཁ་བའི་རྡུལ་བརྩེགས་ཁྲོད། །འཕྱན་པའི་འགྲོ་ལ་

ལྷག་པར་ཕྲིན་ལས་མཐུ། །རྨད་བྱུང་པདྨ་ཀ་ར་ལས་གཞན་སུ། ༩ །དེས་ན་མཆོག་ཏུ་གུས་པའི་དབང་
གྱུར་ཡིད། །ཆུ་སྐྱེས་ལ་ཐོད་བཞད་པའི་གདེངས་ཀ་རུ། །ཞབས་སེན་རྟག་ཏུ་རྩེན་ཕྱིར་བསྔགས་བརྗོད་
ཀྱི། །ཨུཏྤལ་གསར་པའི་དོ་ཤལ་འདི་ཡང་ཕྱེས། ༡༠ །སརྦ་སིདྡྷནྟ།

་
༄༅། །དཀྱིལ་འཁོར་ཀུན་གྱི་ཁྱབ་བདག་མཚོ་སྐྱེས་རྡོ་རྗེ་འཆང་ཆེན་པོའི་ཐུགས་རྗེ་
མངོན་པར་སྐལ་བའི་བསྟོད་དབྱངས་ནོར་བུ་སྣང་ཡངས་ཀྱི་
རྒྱན་ཞེས་བྱ་བ་བཞུགས་སོ། །
ཀོང་སྤྲུལ་པདྨ་གར་དབང་བློ་གྲོས་མཐའ་ཡས།
ན་མོ་གུ་རུ་པདྨ་ཀ་ར་ཡ། རྒྱལ་དབང་མཚོ་སྐྱེས་རྡོ་རྗེ་དང་རྡོ་རྗེ་འཆང་པདྨ་དབང་ཆེན་དབྱེར་མེད་པའི་
ཞབས་ལ་སྒོ་གསུམ་གུས་པས་སྐྱབས་སུ་མཆིའོ། །གསོལ་བ་འདེབས་སོ། །བྱིན་གྱིས་བརླབ་ཏུ་གསོལ།
མི་ཤིགས་མཁའ་ཁྱབ་མཁའ་ཡི་སྐུ་རྡོ་རྗེ། གཉུག་མའི་འཇའ་ལུས་བརྟན་དང་གཡོ་བ་ན། །ཆ་མེད་ཀུན་
འགྲོ་པདྨའི་འོད་འབར་བ། །རང་བྱུང་མཚན་དཔེ་གསལ་རྫོགས་དེ་ལ་འདུད། །རང་བཞིན་ཆོས་ཉིད་
དྭངས་མ་ནཱ་དའི་དབྱངས། རྣམ་པ་ཆོས་ཀྱི་འཁོར་ལོ་རྟེན་འབྲེལ་སྒྲ། །སྨྲ་བསམ་བརྗོད་མེད་པདྨའི་གསུང་
རྡོ་རྗེ། །རྟག་ཁྱབ་གཅིག་དང་དུ་བྲལ་དེ་ལ་འདུད། །ནང་གསལ་ཡེ་ཤེས་གཞོན་ནུ་བུམ་པ་སྐུ། །མི་འགྱུར་
བདེ་བ་མཁའ་མཉམ་ཐུགས་རྡོ་རྗེ། །རང་སྣང་རིས་མེད་པདྨ་སཾ་བྷའི་དབྱིངས། །སྐུ་དང་ཐེག་ལེ་རོ་གཅིག་
དེ་ལ་འདུད། །ལྷན་སྐྱེས་དབྱིངས་རིག་རྡོ་རྗེ་ལུ་གུ་རྒྱུད། །དག་པ་རབ་འབྱམས་སྣང་སེམས་དབྱེར་མེད་
པ། །བུམ་བཟང་དཔག་བསམ་ཤིང་ལྟར་འབད་མེད་དུ། །སྐད་ཅིག་གཅིག་གིས་དོན་སྒྲུབ་མཛད་ལ་
འདུད། །རྡུལ་ཕྲན་རེ་ལ་ཕྲ་བའི་ཡེ་ཤེས་འཇུག །དངོས་ཀུན་མི་ཕྱེད་གྲུབ་པའི་རྡོ་རྗེར་བསྡོམས། །མི་ཟད་
རྒྱན་གྱི་འཁོར་ལོའི་སྤྲིན་བཀོད་པས། །བྱང་ཆུབ་སྤྲོ་བསྡུའི་བྱེད་པོ་དེ་ལ་འདུད། །སྙིང་རྗེ་སྤྱོད་ཡུལ་ཡོངས་
སུ་རྣམ་པར་དག །ཕྲིན་ལས་མཛད་པ་ནམ་མཁའི་མཐའ་དང་མཉམ། །བསམ་གྱིས་མི་ཁྱབ་རིག་སྔགས་
འཆང་བ་ཡིས། །ཁམས་གསུམ་འཁོར་བ་དོང་སྤྲུགས་མཛད་ལ་འདུད། །གཞི་ལས་རྗེན་པར་བུད་པ་རང་
རིག་གི །ཏིང་འཛིན་དགའ་བས་ནང་ནས་སྙེམས་པ་ཡིས། །གཉིས་མེད་བཀའ་ནན་རབ་བརྗིད་ཕྱག་རྒྱ་

ཡིས། །སྣང་སྲིད་ཟིལ་གནོན་པདྨ་ཀ་རར་འདུད། །རྫུ་འཕྲུལ་འདུ་འགོད་གཅིག་གི་ཁོར་ཡུག་ན། །ཐམས་
ཅད་བདག་ཉིད་དཀྱིལ་འཁོར་འཁོར་ལོའི་མགོན། །མི་འཇིགས་སེང་གེའི་ང་རོ་དབྱངས་སུ་ལེན། །ཁྱབ་
བདག་རྡོ་རྗེ་སློབ་དཔོན་དེ་ལ་འདུད། །འཁོར་འདས་རྟོགས་པས་རབ་ཟོས་ནམ་མཁའི་ལུས། །སྙིང་པོའི་
ཆར་ཡང་རྡོ་རྗེའི་སྲོག་གྲུབ་ནས། །བདུད་རྩིའི་བཅུད་ལེན་རིས་མེད་འགྲོ་ལ་སྦྱིན། །གཞོན་ནུ་སྐྱེ་འཆི་
གཉིས་སྤངས་དེ་ལ་འདུད། །མ་ངེས་བརྟུལ་ཞུགས་དུ་མས་འཇིག་རྟེན་འདིར། །ཕྲིན་ལས་རྣམ་པ་བཞི་ཡི་
འཁོར་ལོས་སྐྱུར། །དཔག་པར་དཀའ་བའི་རྣམ་ཐར་རྒྱ་མཚོའི་བདག །ཕྱོགས་ལས་རྣམ་པར་རྒྱལ་བ་དེ་
ལ་འདུད། །རྒྱལ་བ་གཞན་གྱི་མཛད་པ་བརྟུལ་གྱུར་ཀྱང༌། །ཁྱོད་ཀྱི་ཕྲིན་ལས་དུས་བཞི་མཉམ་པ་ཉིད། །
ཆ་ལས་རྣམ་གྲོལ་སྐྱ་འཕྲུལ་དྲ་བའི་གར། །འགྲན་བྲལ་ཚེ་དབང་རིག་འཛིན་དེ་ལ་འདུད། །ཁྱད་པར་
གདོང་དམར་བོད་ཀྱི་སྐྱེ་བོ་ལ། །དུས་གསུམ་སངས་རྒྱས་ལས་ཀྱང་ཐུགས་རྗེ་ཆེ། །སྙིགས་འགྲོར་ལྷག་
པར་བརྩེ་བས་བྱིན་རླབས་མྱུར། །བཀའ་དྲིན་འཁོར་མཐའ་མེད་པ་དེ་ལ་འདུད། །མཚན་ཙམ་འཛིན་པས
བྱང་ཆུབ་ཕྱིར་མི་ལྡོག །དད་པས་སྲིད་བཞིའི་དཔལ་ཀུན་བདེ་བླག་བྱེད། །དྲན་པ་ཙམ་གྱིས་སྡུག་བསྔལ་
མཐའ་དག་སེལ། །འདོད་འབྱུང་ཡིད་བཞིན་ནོར་བུ་དེ་ལ་འདུད། །གུས་པས་རྣམ་ཐར་ཉིན་མཚན་བསམ་
པ་ལས། །ཡིད་ལ་མི་བྱེད་ཤུགས་འབྱུང་གདུང་དབྱངས་བཅས། །མཁའ་མཐའ་ཞིང་རྡུལ་མཉམ་པའི་ལུས་
བཏུད་ནས། །བྱང་ཆུབ་བར་དུ་ཕྱག་འཚལ་སྐྱབས་སུ་མཆི། །སྒོ་གསུམ་ཐལ་བར་བརླགས་ནས་རྙེད་པ་
དང༌། །བཀུར་བསྟི་རིམ་གྲོས་མཆོད་ཀྱང་མི་ཚིམ་པར། །དུས་གསུམ་ལུས་སྲོག་ལོངས་སྤྱོད་དགེ་རྩ་
སོགས། །ཀུན་བཟང་མཆོད་སྤྲིན་ཕྱི་ནང་གསང་བས་མཆོད། །ཕུང་ཁྲོལ་སྡིག་པའི་རྩ་བ་བདག་འཛིན་
འདི། །ཐོག་མེད་དུས་ནས་ད་བར་མ་རིག་པས། །གཞི་ཡི་བཞུགས་ཚུལ་དང་འགལ་སྒྲིབ་བསགས་པ། །
ཐམས་ཅད་གནོང་ཞིང་འགྱོད་པ་ཆེན་པོས་བཤགས། །དགེ་དང་བྱེད་པོ་གཉིས་ཀ་རིག་པའི་མདངས། །དེ་
ལ་དགའ་བས་རྒྱས་འགྱུར་རིགས་འཕེལ་ཕྱིར། །མི་མཆོག་རྣམས་ཀྱིས་ཇི་ལྟར་ཡི་རང་བ། །དེ་ལྟར་དགའ་
བའི་པདྨོ་གྲོལ་བར་བགྱི། །ཅིག་ཆར་བ་དང་རིམ་གྱིས་འཇུག་པའི་ཐབས། །ཟབ་རྒྱས་ཆོས་ཚུལ་དུ་མའི་
སྟོན་པ་རུ། །གང་འཚམས་དགེ་བའི་བཤེས་གཉེན་མང་སྤྲུལ་ནས། །ཐོས་གྲོལ་ཆོས་ཀྱི་ཆར་ཆེན་འབེབས་
པར་བསྐུལ། །ཇི་སྲིད་སེམས་ཅན་ཁམས་ཀྱི་མཐར་ཐུག་པ། །དེ་སྲིད་སྙིང་རྗེ་འཛད་པ་མེད་པས་ན། །རང་

རྒྱུད་ཉེས་པས་གནས་ལུགས་མི་སྒྲིབ་བར། །དྲི་མེད་སྙིང་རྗེའི་ལུས་ཅན་བཞུགས་སུ་གསོལ། །བྱང་ཆུབ་
སྙིང་པོར་ཡོངས་བསྔོས་རྒྱལ་རྣམས་ཀྱི། །དགེ་རྩ་ཆུད་མི་ཟ་བར་ཚོགས་དང་དུས། །འདི་གཏན་དགེ་བ་
རྣམ་པར་སྨིན་པ་བཞིན། །བསྔོ་བ་བཟང་པོ་དེ་དང་མཚུངས་པར་བགྱི། །དེང་སང་སྙིགས་མ་ལྔ་བདོའི་
དུས་ལ་ཐུག །གཟུགས་ཅན་ཆོས་མིན་ལ་སྤྱོད་གཟུགས་མེད་རྣམས། །དེ་ལ་མངོན་པར་ཕྱོགས་པ་འདི་
གཟིགས་ལ། །ཞི་བས་སྤ་བཀོང་དྲག་པོས་ཚར་གཅོད་མཛོད། །དགེ་དང་བདེ་བ་ཐན་སྤྲིན་བཞིན་དུ་
ཡལ། །མི་དགེ་སྡུག་བསྔལ་འཚུབས་མ་བཞིན་དུ་ལྡང་། །བོད་འབངས་སྡུག་པའི་དུས་ལ་བབས་ལགས་
ན། །སྔོན་གྱི་གཡར་དམ་བསྙེལ་ལམ་གང་དུ་བོར། །པདྨའི་སྔགས་བརྒྱུད་རྗེ་ཡི་ལྷ་བརྒྱུད་ཀྱིས། །ད་དུང་
རང་ཚུགས་འཛིན་ཞིང་རེ་ས་དང་། །སྐྱབས་གནས་ཁྱེད་ལས་མེད་པ་འདི་ལྟར་ན། །ཞལ་བཞེས་ཕྱི་ཐག་
ཅུང་ཟད་མ་ཐུང་ངམ། །དུས་བཟང་རྣམས་སུ་དངོས་སུ་འབྱོན་གསུངས་མོད། །དངོས་སུ་མཇལ་བའི་སྐལ་
བ་མ་མཆིས་ཀྱང་། །བརྒྱུད་ནས་སྤྲུལ་པས་བོད་ཀྱི་བསྟན་འགྲོ་ཡི། །ཕན་བདེའི་པད་ཚལ་དེ་ནི་བསྐྱེད་རེ་
རན། །ཀྱེ་མ་བཟང་བྱེད་ཉི་མ་དམའ་སར་ནུབ། །ངན་བྱེད་སྤྲིན་འཕུང་དགུང་སྔོན་དབྱིངས་ན་བསྙེགས། །
འདི་ལ་དགྲ་བོ་དག་ཀྱང་ཡིད་འཁྲུགས་ན། །ཐུགས་རྗེ་ཅན་ཁྱོད་ཅུང་ཟད་མི་བརྩེའམ། །མི་རུང་སྣ་དགུའི་
དུས་ངན་བྱུང་བའི་ཚེ། །མི་ཐོག་རེར་སོང་ལས་ཅན་རེ་རེ་ལ། །བྱིན་གྱིས་བརླབས་ནས་མཐོངས་སྐར་ཉི་
ཞུར་བཞིན། །བདེ་སྐྱིད་ཡང་དང་ཡང་དུ་སྤེལ་གསུངས་པས། །ནད་མུག་མཚོན་གསུམ་གྱི་ནི་བསྐལ་ངན་
ཤར། །ངེས་དོན་སྙིང་པོའི་བསྟན་པ་འཇིག་ལ་ཉེ། །དམ་པས་སྤངས་ནས་རིང་ཞིག་ལོན་པའི་ཕྱིར། །
དཀོན་མཆོག་བདེན་རྟགས་ད་ནི་སྟོན་པར་རིགས། །ལས་ངན་སྐྱོན་གྱིས་བཅོས་སུ་མ་བཏུབ་པ། །བདག་
རྒྱུད་དམ་པའི་ཆོས་དང་འདྲེས་པ་དང༌། །འཆི་མེད་ཚེ་དང་འཛད་མེད་དཔལ་འབྱོར་གྱིས། །བསམ་དོན་མ་
ལུས་ཡིད་བཞིན་འགྲུབ་པར་མཛོད། །ཁྱད་པར་སྔོན་སྨོན་གང་མཆིས་དུས་འདི་རུ། །སད་ནས་པད་འབྱུང་
བསྟན་དང་སེམས་ཅན་དོན། །མཁའ་མཐར་བརྡལ་བའི་ཕྲིན་ལས་རབ་བརྙེས་ནས། །བདག་གཞན་དོན་
གཉིས་འགྲུབ་པར་བྱིན་གྱིས་རློབས། །སྐྱེ་དང་ཚེ་རབས་རིགས་བདག་པད་འབྱུང་དང་། །མི་འབྲལ་ཐེག་
པ་མཆོག་གི་ལམ་ཞུགས་ཏེ། །ཟབ་དོན་གསུང་གི་བདུད་རྩི་སྩོལ་བ་ཡི། །འགྲོ་འདྲེན་ཕྲིན་ལས་བྱ་མ་
འགྱུར་ཤོག །མ་བཅོས་རང་བྱུང་ལྟ་བ་མཁའ་ལྟར་མཐོ། །ཐོ་ཅོར་མི་སྤྱོད་དུས་ཚོད་དག་དང་འབྲེལ། །

ཁྱད་པར་རྩ་བ་ཡན་ལག་དམ་ཚིག་ཀུན། །སྲོག་བཞིན་བསྲུངས་ནས་མཆོག་དངོས་གཉིས་ཐོབ་ཤོག །ཨ་
ཏི་ཁྱབ་བརྡལ་ཟང་ཐལ་ཆེན་པོའི་ཀློང་། །མེད་ཕྱལ་གཅིག་པུ་ལྷུན་གྲུབ་དགོངས་པའི་གཟེབ། །ཡིད་ཆོས་
རིག་པའི་སྙིང་པོར་ལ་བཟླ་བས། །ཀ་དག་རྗེན་པ་ནང་ནས་འཆར་བར་ཤོག །མཚན་འཛིན་གྲུབ་མཐའ་
ཀུན་འཇིག་ཡིད་དཔྱོད་ཀྱི། །ལམ་དུ་མ་ལུས་དབང་པོའི་མངོན་སུམ་དུ། །ལྷུན་གྲུབ་ཐོད་རྒལ་རྡོ་རྗེའི་
གསེབ་ལམ་ནས། །འཇའ་ལུས་འཕོ་བ་ཆེན་པོའི་སྐུ་བརྙེས་ཤོག །རང་སྣང་པདྨ་འོད་འབར་ཞིང་རྒྱ་
མཚོར། །རང་རིག་ཐོད་ཕྲེང་རྩལ་དང་དབྱེར་མེད་པར། །རང་བྱུང་ཀུན་བཟང་དགོངས་པའི་ཀློང་ཆེན་
པོར། །རང་གསལ་སྐུ་ཡེ་ཟུང་དུ་འཇུག་པར་ཤོག །ཅེས་ཕྱི་མཐའ་ཐུག་བར་མགོན་པོ་མཆོག་གི་བྲན་དུ་དམ་བཅས་པའི་བཙུན་པ་
ཡོ་ཏན་རྒྱ་མཚོས་རང་ལོ་ཉེར་བཞི་སྤྲེལ་ལོ་སྤྲེལ་ཟླའི་ཚེས་བཅུར་བྲིས་ཏེ་གསོལ་བ་བཏབ་པ་དགེ་ལེགས་འཕེལ།།

༄༅། །མ་ཧཱ་གུ་རུ་ཡབ་ཡུམ་ལ་མངོན་པར་བསྟོད་པ་སྙན་པའི་སྒྲ་དབྱངས་
ལྷའི་རོལ་མོ་ཞེས་བྱ་བ་བཞུགས་སོ། ། །
ཕྲེང་པོ་གཏེར་ཆེན་ཤེས་རབ་འོད་ཟེར།
ༀ་ཨཱཿཧཱུྃ་ཧྲཱིཿ ནམ་མཁའི་རྣམ་པར་མི་རྟོག་པའི་བདག་ཉིད། རྣལ་འབྱོར་ཆེན་པོ་ཐིག་ལེའི་གཉིས་སུ་མེད་པའི་རང་ཡེ་ཤེས།
གཟུགས། །སྤྲིན་བྲལ་དག་པའི་དཀྱིལ་དངོས་པོ་ཐམས་ཅད་དང་བྲལ་བ། ལྟར་རབ་ཏུ་དྭངས། །བར་སྣང་གོས་ཅན་
འོད་ལྔའི་རྭ་བ་ཅན། །མཁའ་ཁྱབ་འགྲོ་ཀུན་སྒྲོལ་མཛད་དེ་ལ་འདུད། །འདམ་སྐྱེས་སྣ་ཚོགས་གེ་སར་ལ་
གནས་ཤིང་། །ཆུ་སྐྱེས་བདེ་བའི་ཟེའུ་འབྲུ་རབ་རྒྱས་དབུས། །པད་ལྟར་ཡངས་པའི་སྤྱན་གསུམ་མཁའ་ལ་
གཟིགས། །འདབ་སྟོང་ལང་ཚོའི་དགའ་མདངས་བཞད་གྱུར་ནི། །རྡོ་རྗེ་བུམ་ཐོད་ཕྱག་རྒྱས་རབ་མཚན་
ཅན། །ནོར་བུ་འོད་རབ་ཆགས་པ་དུ་མ་དང་། །རིན་ཆེན་གཡེར་ཁ་རྒྱུས་པའི་ཚལ་བུ་སྤྲས། །དབང་གི་
རྒྱལ་པོ་པདྨ་འབྱུང་གནས་ལ། །སྙོམས་འཇུག་བདེ་བའི་རོས་གང་ཡུམ་མཆོག་ནི། །ཟླ་བ་བྱེ་བའི་འོད་
འཆང་ཤེས་རབ་མ། །བཅུ་དྲུག་སྔ་ཆའི་རི་བོང་འཛིན་ཞལ་རྒྱས། །རབ་བསིལ་འགྲོ་བློ་གྲི་ཐོད་འཛིན་པས་
འཁྱུད། །ཆུ་འཛིན་ངོས་བདེ་ཆེན་ཡབ་ཡུམ་དཀར་ལ་དམར་བའི་མདངས། ལ་གློག་གི་གཟུགས་ཅན་གཉིས། །ཆར་དགའ་བ།
རྒྱུན་དབུས་སུ་རོལ་པའི་བགྲོད་པས་གཡོ། །ཆུ་འཛིན་སྐྱེས་དབུས་སུ་མི་གཡོ་བར་བརྟན་པས།གོས་གྱོན་བདེ་བའི་སྒྲ་
སྒྲོགས་པ། །ཆུ་གཏེར་བདེ་བའི་གནས་སྦྱིན་ཡབ་ཡུམ་ནི། །འཛིན་མ་ལྟ་བུར་བསྐྱེད་མཛད་རྒྱལ་བའི་
མཆོག །ལྷུན་པོ་ལྟ་བུར་ཚོགས་གཉིས་རྒྱ་མཚོར་གནས། །གླིང་མཆོག་ལྟ་བུར་འགྲོ་བ་ཀུན་གྱི་རྟེན། །རི་
བོའི་ཚོགས་ལྟར་རབ་བརྗིད་འཆང་བ་ལ། །སྨན་ལྗོན་ཤིང་ལྟར་དུག་གསུམ་ཡམས་ནད་སེལ། །བྱང་ཆུབ་
ཤིང་ལྟར་ཟབ་ཡངས་ཆོས་སྒྲ་སྒྲོགས། །ཡོངས་འདུའི་ཤིང་ལྟར་མཁྱེན་བརྩེའི་ཡལ་འདབ་རྒྱས། །དཔག་
བསམ་ཤིང་ལྟར་བསམ་འཕེལ་བསྒྲུབ་མཛད་པ། །ཐུགས་རྗེའི་ཉལ་འགྲོས་གང་བ་ཁྲུས་ཀྱི་རྫིང༌། །དག་
བྱེད་སྒྲིབ་པའི་དྲི་མ་བསིལ་བའི་གཉེན། །སྡུག་བསྔལ་གདུང་བའི་ཚད་པ་སེལ་བྱེད་པ། །བརྩེ་བའི་རྒྱུན་

ལུགས་བདག་ལ་དབབ་ཏུ་གསོལ། ། དེ་ལྟར་གུས་པའི་སྒོ་ནས་ཉེ་བར་བསྟོད་དེ། སླར་ཡང་སྨྲེ་སྔགས་ཀྱིས་འབོད་པའི་སྒོ་ནས་གསོལ་བ་
བཏབ་པ་ནི། སྲིད་པའི་ཆུ་བཞིས་ཁྱེར་བས་མཐའ་མེད་ཅིང་། །འཕོ་བའི་བརླན་གྱིས་རུལ་བ་དྲི་ངའི་ལུས། །
འཁོར་བའི་རྒྱ་མཚོའི་གོས་ཅན་གཏིང་དུ་བྱིང༌། །ངན་འགྲོའི་འབབ་སྟེགས་བདུད་མོས་བསླུས་རྣམས་
གཟིགས། །དུ་ཁའི་གྲངས་མུན་གསལ་བྱེད་ཡེ་ཤེས་སྒྲོན། །ཆགས་པའི་ཆུ་མཚོ་སྐེམས་མཛད་བསྐལ་པའི་
མེ། །འགྲོ་བའི་སྒྲོན་མ་འཕོ་མེད་བདེ་བའི་གནས། །ཐབས་མཁས་གྲུ་བོ་འཛིན་མས་བསྒྲལ་དུ་གསོལ། །
མཁའ་ཁྱབ་རྣམ་བཅས་རྣམ་མེད་ལྡན་པའི་གཟུགས། །ཁྱོད་སྐུ་ནམ་མཁའི་གོས་ཀྱིས་ཀུན་གཡོགས་ནས། །
ཕྱག་རྒྱ་ཆེན་མོས་འགྲོ་ཀུན་ཡིད་ཀྱི་ནང་དུ། ཁྱབ་པ། །ར་སོན། མཁའ་ལ་ཉི་བཞིན་བལྟ་བར་མ་བཟོད་ནས། །
བདེ་བ་གཅིག་པུའི་རྟེན་གྱུར་གུ་རུ་རྗེ། །རྟག་པར་གནས་ཀྱང་རྟག་པར་དཀའ་བ་ཅན། །ཀུན་ལ་བཞུགས་
ཀྱང་ཀུན་གྱིས་མ་མཐོང་བའི། །མི་རྟོག་ཡེ་ཤེས་ཁྱོད་སྐུ་སྣང་བར་མཛོད། །མེ་ཏོག་མདའ་ལྔ་འཛིན་བསྐུལ་
ཕོ་ཉ་མོས། །གང་ལ་ཟིན་པས་ཉམས་པར་གྱུར་པའི་ལུས། །ཆགས་བྲལ་ཞེ་སྡང་གི མེ་ཡི་འོབས་སུ་ལྷུང་
གྱུར་ཏེ། །རྣམ་པར་གཟུང་དང་འཛིན་པའི་རྣམ་པར་རྟོག་པ་ཅན་རྣམས་ཀྱི། རྨོངས་རྣམས་རབ་ཏུ་གཟིར་རོ་ཀྱེ། །བདེན་
དོན་བཅུ་གཉིས་ས་ཡི་དབང་ཕྱུག་མ། །བཅུ་དྲུག་དགའ་བའི་ཡུམ་གྱིས་འཁྱུད་པའི་སྐུ། །ལས་ཀྱི་རླུང་
དམར་དྲག་པོའི་ཚོགས་གསོད་ཅིང༌། །ཤུགས་དྲག་བཟློག་དཀའི་འཛག་རྒྱུན་གཅད་དུ་གསོལ། །ལྟ་ངན་
མདུད་པའི་ཕྲེང་བས་དམ་བཅིངས་ཤིང༌། །ཐེ་ཚོམ་ཟག་བཅས་རི་བོས་ཆེར་ནོན་པས། །བདག་རྟོག་དངོས་
འཛིན་མ་དག་སྣང་ཕྱིར་འཁྲུལ། །འགའ་ཞིག་ཆད་སྟོང་གཡང་ལ་འཕོས་སོ་ཀྱེ། །རང་བཞིན་གདོད་ནས
གྲོལ་བ་རྫོགས་པ་ཆེ། །ཡོད་མེད་ཕྱོགས་གཉིས་མཉམ་པར་འགོག་པའི་ཡུལ། །མ་འཁྲུལ་དོན་དམ་བདེན་
པའི་དོན་སྟོན་རྗེ། །ཀུན་རྫོབ་བརྫུན་པའི་ཕུང་པོ་གཞོམ་དུ་གསོལ། །གང་འདི་ཐོ་ཡོར་མིར་འཛིན་འཁྲུལ་
པ་སྟེ། །ཐོ་ཡོར་ཁོ་ནར་ཤེས་པའང་མ་འཁྲུལ་མིན། །དེ་དག་གཉིས་ཀས་དེ་ཉིད་མ་མཐོང་ན། །མ་བརྟགས་
མ་འཁྲུལ་ཁྱོད་སྐུ་བསྟན་དུ་གསོལ། །ཐག་པ་སྦྲུལ་འཛིན་ལོག་པའི་འཁྲུལ་སྣང་སྟེ། །ཐག་པ་ཁོ་ནར་དོན་
འཛིན་མ་འཁྲུལ་མིན། །དེ་དག་གཉིས་ཀས་ཆོས་ཉིད་མ་མཐོང་ན། །ཕྲ་རབ་རྡུལ་འདས་ཁྱོད་སྐུ་མཐོང་
བར་མཛོད། །མེ་ལོང་བྱད་གཟུགས་ཡུལ་འཛིན་འཁྲུལ་པ་སྟེ། །རང་གི་གཟུགས་སུ་སྣང་བ་ལ་ཞེན་པ། ཤེས་
པའང་འཁྲུལ་པ་མིན། །དེ་དག་གཉིས་ཀས་གནས་ལུགས་མ་མཐོང་ན། །པྲ་ཕབ་བརྒྱད་མཚུངས་ཁྱོད་སྐུ་

སྣང་བར་མཛོད། །རྨི་ལམ་རྣམ་པ་བདེན་འཛིན་འཁྲུལ་པ་སྟེ། །རྨི་ལམ་གྱི། རྣམ་པ་རྫུན་པ་ཤེས་པ་ཙམ་འཛིན་
པའང་། མ་འཁྲུལ་མིན། །དེ་དག་གཉིས་ཀས་འོད་གསལ།དོན་དམ་མཐོང་ན། །རྣམ་ཀུན་མཆོག་ལྡན་ཁྱོད་སྐུ་
རྟོགས་པར་མཛོད། །ཡོད་མེད་འཛིན་པ་མཐར་ལྷུང་འཁྲུལ་པ་སྟེ། །གཏད་མེད་འཛིན་མེད་ཤེས་ཙམ་མ་
འཁྲུལ་མིན། །དེ་དག་གཉིས་ཀས་གནས་ལུགས་མ་མཐོང་ན། །གཉིས་མེད་ཡེ་ཤེས་ཁྱོད་སྐུ་སྣང་བར་
མཛོད། །བསྐྱེད་རིམ་རྟོག་བཅས་བརྟག་པ་འཁྲུལ་པ་སྟེ། །ཞེན་མེད་རང་སྟོང་བསྒོམ་པའང་མ་འཁྲུལ་
མིན། །དེ་དག་གཉིས་ཀས་ལམ་བཟང་མ་མཐོང་ན། །རྣམ་པར་མི་རྟོག་ཟུང་འཇུག་གསལ་བར་མཛོད། །
རྩ་ཐིག་རླང་གསུམ་དམིགས་མྱོང་འཛིན་པ་སྟེ། །རིག་ཙམ་གསལ་སྟོང་བསྒོམ་པའང་དམིགས་མེད་མིན། །
དེ་དག་གཉིས་ཀས་ཏིང་རིལ་དང་རྗེས་གཞིག་གི འཛིན་མ་ཐོབ་ན། །ཡིད་འོང་འོད་གསལ་གཟུགས་བཟང་
མངོན་པར་མཛོད། །འཛག་པའི་བདེ་བ་མཆོག་མིན་སྲིད་རྩ་སྟེ། །རླུང་སེམས་བདེ་བ་བསྒོམ་པའང་ཡེ་
ཤེས་མིན། །དེ་དག་གཉིས་ཀས་འགྱུར་མེད་མ་ཐོབ་ན། །ཀུན་ཏུ་བཟང་མོ་ཁྱོད་སྐུ་དབང་པོ་ཐམས་ཅད་པ། ངེས་
པར་མཛོད། །སྣང་སེམས་གནས་གྱུར་འདོད་པའང་དམན་པ་སྟེ། ། ལས་སྣང་དུག་ལྔ་རྣམ་རྟོག་གི་ཕུང་པོ་དང་བཅས་པ་ཐ་
མལ་དེ་ཀ་ཡིན་རྒྱུ། མ་བཅོས་ཀྱི་བདེ་བ། དེ་དག་བསྒོམ་པའང་མཐོན་པོ་མིན། །དེ་དག་གཉིས་ཀས་གསང་ཆེན་
མ་མཐོང་ན། །འགྱུར་མེད་གཏིང་གསལ་ཁྱོད་སྐུ་ཐོབ་པར་མཛོད། །ཕུང་པོ་རང་ཁ་མ། བདེ་བ་ཆེན་པོའི་ཡེ་ཤེས།
གནས་འདོད་པའང་འཁྲུལ་པ་སྟེ། །རླུང་དང་། སེམས་ཀྱི་ཐིག་ལེ་རྩོལ་བྱས་ཀྱི་རྩ་དབུ་མ། ཟིན་ལས་བདེར་འདོད་པར་
ཤར་བ་མཆོག་གི ་མ་འཁྲུལ་མིན། །དེ་དག་གཉིས་ཀས་བརྟན་པ་མ་ཐོབ་ན། །འཁྲུལ་ལུས་ཟད་པའི་སྐུ་ཁྱོད་
དག་པའི་སྒྱུ་ལུས། ཐོབ་པར་མཛོད། །མདུན་རྒྱབ་རྩ་ལ་དབུ་མར་འཛིན་འཁྲུལ་ཏེ། །འཁོར་ལོའི་དབུས་སུ་ཟིན་
པའང་དོན་དམ་མིན། །དེ་དག་གཉིས་ཀས་མཚན་ཉིད་མ་མཐོང་ན། །རིགས་ལྡན་མ་གཞན་འགགས་
གཞིན་མངོན་གྱུར་མཛོད། །མངོན་ཡེ་ཤེས་ཀྱི་མིག་གི་ཆོས་ཉིད་སྟོང་གཟུགས་ཕྱག་རྒྱ་ཆེན་མོ། སུམ་དུ་མཐོང་བའི་འཁྲུལ་སྣང་གི
སྨིག་རྒྱུར་འཛིན་པ་འཁྲུལ་པ་སྟེ། །རིག་མདངས་ལྷ་སྐུར་ཞེན་པའང་མ་འཁྲུལ་མིན། །དེ་དག་གཉིས་ཀས་
ལྷུན་གྲུབ་མ་རྟོགས་ན། །དབྱིངས་རིག་དབྱེར་མེད་ཁྱོད་སྐུ་ཐོབ་པར་མཛོད། །ལས་སེམས་ཅན་གྱི། སྣང་
མངོན་གྱུར་པ་གཟིགས་ཤིང་། མཁྱེན་འདོད་པའང་འཁྲུལ་པ་སྟེ། །ཡེ་ཆོས་དབྱིངས་གཉིས་མེད་ཀྱི། ཤེས་ཆད་པར་
འདོད་པའང་དེ་བས་འཁྲུལ། །དེ་དག་གཉིས་ཀ་སྒྲོ་སྐུར་མཐར་ལྷུང་ན། །གཉིས་མེད་ཡེ་ཤེས་མ་ཧྭ་གུ་

རུས་སྩོལ། །དེ་ལྟར་ཡེ་ཤེས་ཀྱིས་ཕུག་སྒྲིབ་བྲལ་ལུས། །འགྱུར་མེད་བདེ་བ་རྫོགས་པའི་སྐད་ཅིག་ལ། །
བྱིན་རླབས་བརྡ་ཡི་སྐུ་གཉིས་སྤྲོ་མཛོད་ལ། །མཐར་ཐུག་ཚོགས་གསུམ་འབྲས་བུ་ལྷུན་གྲུབ་མཛོད། །ཡང་
དག་འདོད་ལྡན་འདོད་ཡོན་ལ་མངོན་པར་ཆགས་པའི་མེ། ལྷ་བཞིན་ཉམས་པའི་ལུས། །དེ་དག་འཆི་མེད་དབང་པོའི་
ན་བཟའ་དང༌། །ལྷ་དབང་རིན་ཆེན་རྒྱན་གྱིས་ལེགས་སྤུད་ཅིང༌། །མཐོ་རིས་མགོན་པོ་ཨུ་མས་བསྟོད་ཀྱང་
དམན། །གང་ཞིག་ཁྱོད་སྐུ་རྗེས་སུ་དྲན་གྱུར་ཏེ། །ཡེ་ཤེས་སྒྱུ་མའི་ལུས་ལ་སེམས་ཞུགས་པས། །དེ་ལྟར་
གསོལ་བ་བཏབ་པའི་ལན་ཡོན་ནི། འཕོ་བའི་ལོངས་སྤྱོད་ཀུན་ལ་མ་ལྟོས་པར། །སྲིད་པའི་འཇིགས་པ་རྣམས་ཀྱི་ཕ་
རོལ་ཏེ། །དེ་དག་དུར་ཁྲོད་བས་མཐའ་དབེན་པ་རུ། །གཅིག་པུར་གནས་ཀྱང་གྲོགས་ལྷན་ཅིག་སྐྱེས་པའི་ཡེ་ཤེས།
དང་འབྲལ་བ་མིན། །ཚེམས་བུའི་གོས་དང་ལོ་འབྲས་ཆུ་གཙང་གིས། །བདེ་བར་འཚོ་ཡང་བཟའ་རོ་རྡོ་རྗེ་
མས་ཀུན་ཏུ་འཁྱུད་པས། བཏུང་དམན་པ་མིན། །རྟོག་པའི་ཡམས་ནད་ཀྱིས་གཅེར་སྐྱོན་མཐོང་ནས། །རྟོག་མེད་
གནས་ཀྱང་ནམ་མཁའི་རྣམ་ཀུན་མཆོག་ལྡན་ངང་ལས། ཡིད་ཅན་མིན། །ཡུལ་ལྔའི་རྗེས་སུ་དབང་པོ་མི་གཡོ་བས། །
ཞི་བར་གནས་ཀྱང་ཅི་ཡང་མ་མཐོང་མིན། །ཡོད་མེད་ཀུན་རྫོ་བ་རྟོག་གེའི། དཔྱད་པའི་བློ་རིས་ལས། །རིང་
དུ་གནས་ཀྱང་དེ་ཉིད་མ་རྟོགས་མིན། །དེ་ལྟ་དེ་ལྟར་མཁའ་སྤྱོད་བདེ་བའི་དབྱིངས། །རྗེས་སུ་དྲན་པས་
རྟག་ཏུ་གནས་པར་ཤོག །གང་འདིར་རྡོ་རྗེའི་རྒྱུད་ཐམས་ཅད་དུ། ཚིག་ཏུ་སྦས་པའི་དོན། །ཤེས་རབ་ཡེ་ཤེས་
དང་བཞི་པའི། དཔལ་ལྡན་རྒྱུད་འགྲེལ་སོགས། །དམ་པའི་དྲིན་གྱིས་ངེས་པ་འདི་ལགས་ཞེས། །ཕྱག་རྒྱ་དོན་
དམ་རྟོགས་པའི་མཆོད་པ་འདིས། །མ་ཧཱ་གུ་རུ་དགྱེས་པ་བསྐྱེད་ཕྱིར་ཕུལ། །གང་ཞིག་ཐོས་བསམ་ནོར་
གྱིས་དབུལ་བའི་ཕྱིར། །ཚིག་གི་ཆ་ལ་འབྲེལ་མེད་འགལ་ནོངས་དང༌། །མཉའ་པར་མ་བཞག་དོན་ལ་
འཁྲུལ་གྱུར་རྣམས། །ཉེས་པ་ཉིད་དུ་ཚར་གཅོད་མཛད་པ་དང༌། །ཁྱོད་ཐུགས་གཉིས་མེད་དགྱེས་པ་
བསྐྱེད་གྱུར་ཅིག །གང་འདི་རྒྱལ་བ་དུ་མས་བྱིན་བརླབས་གནས་། །བྱུ་གྷ་ལང་ཚོ་རྒྱས་འདྲའི་རི་བོའི་
རྩེར། །ལུས་ངག་ཡིད་གསུམ་དབེན་པའི་མོས་དགེའི་བློ། །ཅུ་ཟད་དད་ལྡན་པྲ་ཛྙཱ་རསྨིས་བྲིས། །དེ་ལྟར་རྟེན་
ཆོས་ཀྱི་དབྱིངས་བརྟེན་པ་རྒྱལ་བ་ཐམས་ཅད་ཀྱི་འབྱུང་གནས། ཉོན་མོངས་པའི་ལུས་ཅན་རྣམས་གསོད་པར་བྱེད་པའི་བདག་ཉིད་ཆེན་པོ་མ་ཧཱ་གུ་རུ་ཡབ་
ཡུམ་ལ་དེ་ཁོ་ཉིད་ཀྱིས་བསྟོད་པ་སྙན་པའི་སྒྲ་དབྱངས་ལྷའི་རོལ་མོ་ཞེས་བྱ་བ་ཡོངས་སུ་གྲུབ་པར་བགྱིས་པའོ། །འདི་ནི་ཟིངས་པ་སྟག་མགོར་གུ་རུ་བདེ་བ་
ཆེན་པོའི་སྒྲུབ་པ་ལ་བཞུགས་སྐབས། རྔ་ཡབ་དཔལ་རིའི་གླིང་མཆོག་རྟེན་དང་བརྟེན་པར་བཅས་པ་དག་པའི་སྣང་བར་གསལ་དུས་སྩལ་བའོ། །སརྦ་དཱ་ཀ་

༄༅། །སྤྲུལ་པའི་སྐུ་མཚན་བརྒྱད་ལ་བསྟོད་པ།
རིག་འཛིན་འཇིགས་མེད་གླིང་པ།
རྣམ་ཤེས་འདམ་གྱིས་མ་བཟུང་ཡེ་ཤེས་ནི། །པདྨ་གཞོན་ནུའི་སྲོག་ཏུ་དམ་བཅའ་ནས། །འཛམ་བུའི་སྐ་
རགས་བཅིངས་པའི་གེ་སར་དབུས། །ཡོན་ཏན་རིན་ཆེན་འབྱུང་གནས་གཅིག་ཏུ་བརླིང༌། ། ༡ མེ་ཏོག་
མནྡཱ་ར་གླིང་ས་ཧོ་རའི། །མི་བདག་དཔུང་པ་གཏུམ་མོའི་བྱིན་ཟའི་མཚོན། །རེ་བ་འབྲས་ལྡན་མིན་པའི་ཆུ་
གཏེར་དབུས། །ལྟུང་བྱེད་པདྨ་སམྦྷ་གངས་རིའི་རྒྱན། ། ༢ སྣ་ཚོགས་ཤེས་བྱའི་ཡུལ་ལ་མངོན་ཕྱོགས་
ནས། །རྣམ་གསུམ་ཡོ་ག་འཛམ་བུ་ཆུ་བོའི་གསེར། །བསྲེགས་བཅད་བརྡར་ལ་དཔའ་བའི་བློ་ལྡན་ཁྱོད། །
མཆོག་གི་གོ་འཕང་ཉིད་ལས་གཞན་མི་སྲིད། ། ༣ བརླིང་ལ་ཅ་ཅོ་མི་སྒྲོག་པདྨའི་མཚོས། །གཤེད་མའི་མེ་
ཡི་བརྟུལ་ཞུགས་བསླུས་གྱུར་པ། །མཐོང་བའི་མོད་ལ་ཨིནྡྲ་བྷོ་ངྷི་ཡིས། །རྒྱལ་ཐབས་བདག་པོའི་ཅོད་
པན་ཁྱོད་ལ་བཅིངས། ། ༤ མཚོན་གྱིས་གཞར་ནུས་མ་ཡིན་ལས་ཉོན་ཆབ། །ཐུགས་རྗེའི་ཉི་མ་བྱེ་བའི་
འོད་ཟེར་གྱིས། །ཡུད་ལ་སྐམ་པའི་རྒྱུ་འབྲས་སྤྲིང་ཡིག་ནི། །རྣམ་པ་ཀུན་གྱི་མཆོག་ལྡན་ས་ལ་དེངས། ། ༥
སྡོམ་པ་གསུམ་གྱི་དགག་དགོས་གཉིས་འཐུང་སེམས། །རྡོ་རྗེ་འཛིན་པའི་ཐག་པས་བཏགས་གྱུར་ཀྱང་། །
ཤཱཀྱའི་བསྟན་ལ་རབ་དགའི་གཙུག་ཏོར་རིན། །འོད་མཚན་སྟོང་འབར་སེང་གེའི་ང་རོས་བསྐྲུན། །
བྱམས་པའི་མཐུ་ཡིས་ཁུར་དུ་མི་བཟོད་པའི། །བྲམ་ཟེའི་སྟོན་པ་སྙིང་རྗེ་ཚད་མ་ཡིས། །རྣམ་པར་དཀྲུགས་
པའི་ཐལ་འགྱུར་སེང་གེའི་སྒྲ། །སྒྲོག་པའི་རྒྱུ་འབྲས་གནམ་ལྕགས་ཞུན་མར་ཁོལ། ། ༧ གདུག་རྩུབ་
རིམས་ཀྱིས་རྣལ་དུ་མི་གནས་པ། །མཐའ་དག་འཆོལ་བའི་རྡོ་རྗེ་གྲོ་ལོད་ཀྱི། །མཐུ་སྟོབས་ལྕགས་ཀྱུའི་
དབང་དུ་སོང་བ་ཡིས། །བསླབ་པ་གང་ལ་འདའ་བར་ནུས་མ་ཡིན། ། ༨ སྟོན་དང་བསྟན་པའི་ཉི་མ་
འཇིག་རྟེན་དུ། །ཆས་པ་བསྔགས་པར་འོས་པའི་བསོད་ནམས་ཏེ། །གངས་རིའི་ལ་ཐོད་མཛེས་པ་ཁྱོད་

གཅིག་ཅིག །ཁོ་ནའི་བཀའ་དྲིན་དྲན་ནས་འདིར་བོས་སོ། །བྱང་ཆེན་ལ་གཏུགས་དེ་སྲིད་ཀྱི། །རིགས་ཀྱི་
བདག་པོའི་ཞབས་སེན་ནི། །གང་ཞིག་གཙུག་ཏོར་གདེངས་ཀ་ལ། །ཡོངས་སུ་ཆགས་པའི་ངལ་བ་
སྤོངས། ། ཞེས་པའང་རང་བྱུང་རྡོ་རྗེས་སོ། །

༄༅། །གུ་རུ་མཚན་བརྒྱད་ལ་བསྟོད་པ།
འབྲུག་པདྨ་དཀར་པོ།
དུས་གསུམ་སངས་རྒྱས་ཐམས་ཅད་ཀྱི་ཐུགས་རྗེ་ཆེན་པོའི་བདག་ཉིད་སློབ་དཔོན་ཆེན་པོ་པདྨ་འབྱུང་
གནས་ལ་ཕྱག་འཚལ་ལོ།རབ་དཀར་ཀུན་བཟང་ཐུགས་ཀྱི་བདུད་རྩིའི་མཚོར། །རྣམ་རོལ་རྒྱལ་རྣམས་
ཐུགས་རྗེའི་པད་སྡོང་གིས། །བསྐྲུན་པར་བགྲང་ཡས་འགྲོ་བའི་སྐྱབས་གཅིག་པུ། །མཚོ་སྐྱེས་རྡོ་རྗེའི་
ཞབས་ལ་གསོལ་བ་འདེབས། །ཁེངས་ལྡན་ཡིད་སྲུབས་དཔུང་ལས་རྣམ་རྒྱལ་བའི། །མཆོག་གི་ས་ལ་དབང་
སྐུར་བརྙེས་གྱུར་ནས། །ཕན་བདེའི་རྒྱལ་ཐབས་ཅིར་ཡང་སྒྱུར་བ་ཡི། །པདྨ་རྒྱལ་པོའི་ཞབས་ལ་གསོལ་
བ་འདེབས། །རྒྱལ་བའི་བསྟན་ལ་གང་གི་མཛད་པའི་ཕུལ། །སྟོན་པ་ཉིད་དང་རྣམ་པར་མི་ཕྱེད་པའི། །
གྲགས་པའི་བ་དན་སྲིད་པའི་མཐར་སྐྱོང་བ། །ཤཱཀྱ་སེང་གེའི་ཞབས་ལ་གསོལ་བ་འདེབས། །ཤེས་བྱའི་
ཆོས་རྣམས་ཀུན་གྱི་རྒྱ་མཚོ་ཆེ། །རྣམ་དཔྱོད་ཁྱོར་བ་གཅིག་གིས་འཐུངས་ནས་སླར། །འགྲོ་བའི་ཡིད་
བཞིན་འཕེལ་མཁས་དྲང་སྲོང་དབང༌། །བློ་ལྡན་མཆོག་སྲེད་ཞབས་ལ་གསོལ་བ་འདེབས། །གྲུབ་དང་
རིག་འཛིན་ཀུན་གྱི་ཟུར་ཕུད་རིར། །ཞབས་སེན་ཟླ་ཚེས་གསར་པ་ལེགས་བཀོད་ནས། །སྐྱེ་དགུའི་ནད་
ཀྱིས་གདུང་བ་འཇོམས་མཛད་པའི། །པདྨ་སཾ་བྷའི་ཞབས་ལ་གསོལ་བ་འདེབས། །གང་གིས་རྟག་པར་
འཇིག་རྟེན་གསུམ་པོ་འདིའི། །མི་བཟད་རྨོངས་པའི་རབ་རིབ་ཀུན་ཕྲོགས་ནས། །སྣང་བ་མཆོག་གི་སྐལ་
བས་དགེར་མཛད་པའི། །ཉི་མ་འོད་ཟེར་ཞབས་ལ་གསོལ་བ་འདེབས། །ཕས་རྒོལ་བདུད་དང་མུ་སྟེགས་
ཝ་སྐྱེས་ཀྱི། །སྙིང་ཁྲག་ཅིག་ཅར་མགྲིན་པར་འབྱིན་བྱེད་པ། །ཟབ་དང་རྒྱ་ཆེའི་ཆོས་སྡེ་ཇི་སྙེད་ཀྱི། །སེང་
གེ་སྒྲ་སྒྲོགས་ཞབས་ལ་ཞབས་ལ་གསོལ་བ་འདེབས། །སྟོབས་ལྡན་བགེགས་དང་ལོག་འདྲེན་རྣམས་ཀྱི་
གཡུལ། །མཚན་ཙམ་བསྒྲགས་པས་རྨེག་མེད་འཇོམས་ནུས་པའི། །མཐུ་སྟོབས་དབང་ཕྱུག་ཀུན་གྱི་བདག་
པོ་ནི། །རྡོ་རྗེ་གྲོ་ལོད་ཞབས་ལ་གསོལ་བ་འདེབས། །བདག་ནི་སྐྱབས་གཞན་སྤངས་ནས་ཁྱོད་ཁོ་ནའི། །

ཞབས་པད་འདི་ནས་བཟུང་སྟེ་གར་སྐྱེས་སར། །མཆོད་དོ་མགོན་ཉིད་གང་དུ་གཤེགས་པའི་སར། །མྱུར
བར་ཁྲིད་ཅིག་གུ་རུ་རིན་པོ་ཆེ། །ཞེས་མཚན་བརྗོད་གསོལ་འདེབས་འདི་ཆོས་སྐྱོང་བའི་སྦྱིན་བདག་དང༌། གནུབས་ཀྱི་སྔགས་འཆང་མཁྱེན་
རབ་རྒྱ་མཚོའི་ངོར། རིག་པ་འཛིན་པ་པདྨ་དཀར་པོས་ལྷོ་བྲག་མཁར་ཆུར་སྦྱར་བའོ། །

༄༅། །གུ་རུ་མཚན་བརྒྱད་རྗེས་དྲན་གསོལ་འདེབས།
བོད་མཁས་པ་མི་ཕམ་དགེ་ལེགས་རྣམ་རྒྱལ།
ཀུན་ཏུ་བཟང་པོའི་ཡོན་ཏན་གྱི་མེ་ལོང་། །གདུལ་བྱ་དག་པའི་ཡིད་མཁའ་ལ་ཤར་བ། །ཁ་སྦྱོར་ཡན་ལག་
བདུན་ལྡན་གྱི་ལང་ཚོ། །རྨད་བྱུང་མཚོ་སྐྱེས་རྡོ་རྗེ་དེ་དྲན་པ། །གྲངས་མེད་ཞིང་ཁམས་རྒྱ་མཚོ་ཡི་ཁྱབ་
བདག །ཆོས་ཀྱི་འཁོར་ལོ་རིས་མེད་དུ་སྐྱུར་ནས། །ཀུན་ལ་ཕན་བདེ་ཡིད་བཞིན་དུ་སྩོལ་བའི། །སྐྱོབ་པ་
པདྨ་རྒྱལ་པོ་དེ་དྲན་པ། །དུས་གསུམ་རྒྱལ་བའི་དགོངས་ཟབ་ཀྱི་ཆོས་ཀུན། །ཟག་མེད་ཡེ་ཤེས་མེ་ལོང་དུ་
ཤར་བའི། །སྟོན་པ་མཆོག་དང་གཉིས་མེད་ཀྱི་སྐྱབས་མཆོག །མགོན་པོ་ཤཱཀྱ་སེང་གེ་དེ་དྲན་པ། །ཐམས་
ཅད་མཁྱེན་པའི་ཆུ་གཏེར་གྱི་ཀློང་དུ། །ཇི་སྙེད་ཤེས་བྱའི་ཆུ་ཀླུང་ཀུན་འདུ་ཞིང༌། །ཇི་ལྟར་རྟོགས་པའི་རིན་
ཆེན་གྱིས་གང་བ། །མཁས་པ་བློ་ལྡན་མཆོག་སྲེད་དེ་དྲན་པ། །གྲུབ་པའི་རིག་འཛིན་འབུམ་ཕྲག་གི་གཙུག་
ཏུ། །ཞབས་སེན་ཟླ་ཚེས་རྙོག་བྲལ་དུ་འགོད་པས། །རིས་མེད་སྙིང་གི་གདུང་བ་ཀུན་འཇོམས་པའི། །
མཚུངས་མེད་པདྨ་སཾ་བྷ་དེ་དྲན་པ། །ཐུགས་རྗེའི་འོད་ཟེར་སྟོང་ཕྲག་ཏུ་འབར་བས། །ལོག་པར་ལྟ་བའི་
རབ་རིབ་ཀུན་ཕྲོགས་ནས། །རབ་འབྱམས་དག་པའི་སྣང་བ་ལ་སྦྱོར་བའི། །རྒྱལ་སྲས་ཉི་མ་འོད་ཟེར་དེ་
དྲན་པ། །རྟག་ཆད་གཉིས་སུ་འཐུངས་པ་ལ་གོམས་པས། །མུ་སྟེགས་གླང་པོའི་ཀླད་པ་ཀུན་འགེམས་
པའི། །ལུང་དང་རིག་ཚུལ་མཐུ་རྩལ་གྱི་དབང་ཕྱུག །དཔའ་བོ་སེངྒེ་སྒྲ་སྒྲོག་དེ་དྲན་པ། །བསྟན་པའི་སྲོག་
དང་སེམས་ཅན་གྱི་བདེ་སྐྱིད། །འཕྲོག་བྱེད་དམ་སྲི་འབྱུང་པོ་ཡི་བྱ་ཚོགས། །གཟི་བྱིན་འོད་ཕུང་སྟོང་ཕྲག་
ཏུ་འབར་བས། །འཇོམས་མཛད་རྡོ་རྗེ་གྲོ་ལོད་དེ་དྲན་པ། །སྐྱབས་མཆོག་དྲན་པའི་གསོལ་འདེབས་ཀྱི་
གདུང་དབྱངས། །སྒྲིབ་བྲལ་རྡོ་རྗེའི་སྙན་ལམ་དུ་སྨིན་ནས། །མར་གྱུར་གངས་ཅན་བོད་ཁམས་ཀྱི་འགྲོ་
བར། །མགོན་ཁྱོད་ཐུགས་རྗེས་གཟིགས་པ་ཞིག་མཁྱེན་ནོ། །ཁྱད་པར་བསྟན་དོན་སྒྲུབ་པ་ལ་གཞོལ་
བ། །སྙིགས་མ་རྣམ་ལྔའི་གདུང་བ་དང་འགྲོགས་པའི། །དམ་སྲི་འབྱུང་པོའི་ཆོ་འཕྲུལ་གྱིས་འཚེ་དུས། །

བར་ཆད་བདུད་ལས་རྒྱལ་བ་ཞིག་མཁྱེན་ནོ། །དཔའ་བོ་ཌཱ་ཀིའི་བསུ་མ་དང་ལྷན་ཅིག །རྔ་ཡབ་གླིང་ཕྲན་
དཔལ་རི་ཡི་རྩེ་མོར། །མགོན་ཁྱོད་ཞལ་མཇལ་གསུང་ཐོས་ཀྱི་བདུད་རྩིས། །ས་དང་ལམ་ལ་མྱུར་བདེ་
ཞིག་མཁྱེན་ནོ། །སྒྲུབ་པོ་དཔག་བསམ་ནོར་བུའི་ཞལ་འདོན་དུ་བོད་མཁས་པས་ཕུལ་བའོ། །

༄༅། །སློབ་དཔོན་ཆེན་པོའི་བསྟོད་པ་སྐུ་གསུམ་མ་ཞེས་བྱ་བ་བཞུགས་སོ། །
མི་ཕམ་འཇམ་དཔལ་དགྱེས་པའི་རྡོ་རྗེ།
སྐུ་གསུམ་རྒྱལ་བ་ཡོངས་ཀྱི་ཐུགས་རྗེའི་ཤུགས། །གཅིག་བསྡུས་རིག་འཛིན་རྒྱ་མཚོའི་ཚུལ་འཆང་བ། །
བདེ་ཆེན་མཁའ་འགྲོའི་དབང་ཕྱུག་རྡོ་རྗེའི་སྐུ། །པདྨ་ཐོད་ཕྲེང་རྩལ་ལ་ཕྱག་འཚལ་བསྟོད། །༼༡༽ སྣང་
བ་མཐའ་ཡས་མགོན་པོ་སྤྱན་རས་གཟིགས། །དབྱེར་མེད་སིནྡྷུའི་དྭངས་མཚོར་སྤྲུལ་པའི་སྐུ། །འཇིག་རྟེན་
གསུམ་ན་ཆེ་བའི་རིག་སྔགས་འཆང་། །མཉམ་མེད་བླ་མ་ཁྱེད་ལ་ཕྱག་འཚལ་བསྟོད། །༼༢༽ པདྨ་ལས་
འཁྲུངས་པདྨ་བཞད་པའི་ཞལ། །མཚན་དཔེའི་གཟི་འབར་རྒྱལ་ཀུན་ཞལ་སྐྱིན་མཆོག །འཇིག་རྟེན་མངའ་
བསྒྱུར་མཚུངས་མེད་རྒྱལ་བའི་སྲས། །བདེ་མཆོག་པདྨ་རྒྱལ་པོར་ཕྱག་འཚལ་བསྟོད། །༼༣༽ གནས་
ཡུལ་རྣམས་སུ་བརྟུལ་ཞུགས་སྤྱོད་པ་བསྐྱངས། །མ་ཚོགས་དྲེགས་པ་དབང་བསྡུས་ལས་ལ་བཀོལ། །ས་
སྟེང་ཀུན་ཏུ་གསང་སྔགས་བསྟན་པ་སྤེལ། །ཉི་མ་འོད་ཟེར་ཞབས་ལ་ཕྱག་འཚལ་བསྟོད། །༼༤༽ ཤེས་
བྱའི་གནས་རྣམས་གཟིགས་པ་ཙམ་གྱིས་རྟོགས། །ལྔ་རིག་ཀུན་མཁྱེན་མཁས་པའི་ཕུལ་ཏུ་ཕྱིན། །འཇམ་
པའི་དབྱངས་དང་དབྱེར་མེད་རྒྱལ་བའི་སྲས། །བློ་ལྡན་མཆོག་སྲེད་ཁྱེད་ལ་ཕྱག་འཚལ་བསྟོད། །༼༥༽
སྡེ་སྣོད་གསུམ་དང་རྒྱུད་སྡེ་རྣམ་རྣམ་དྲུག་གི །དགོངས་སྤྱོད་མཐར་ཕྱིན་རྒྱལ་དང་རྒྱལ་སྲས་ཀྱི། །རྣམ་
ཐར་རྒྱ་མཚོའི་ཚུལ་ལ་མངའ་དབང་བརྙེས། །པདྨ་སཾ་བྷ་བ་ལ་ཕྱག་འཚལ་བསྟོད། །༼༦༽ རྒྱལ་བ་མཆོག་
ཉིད་སླར་ཡང་བྱོན་པ་བཞིན། །རྣམ་དག་ཕུང་པོ་ལྔ་འཆང་མཆོག་སྤྲུལ་ཚུལ། །ཆོས་མཆོག་སེང་གེའི་སྒྲ་
དབྱངས་ས་གསུམ་བསྒྲགས། །ཤཱཀྱ་སེང་གེ་ཁྱོད་ལ་ཕྱག་འཚལ་བསྟོད། །༼༧༽ འཆི་མེད་རྡོ་རྗེའི་ཚེ་དང་
རིག་འཛིན་ས། །དངོས་གྲུབ་ཀུན་གྱི་མངའ་དབང་དམ་པ་བརྙེས། །དཀྱིལ་འཁོར་ཀུན་གྱི་གཙོ་དང་གཉིས་
སུ་མེད། །པདྨ་འབྱུང་གནས་ཁྱེད་ལ་ཕྱག་འཚལ་བསྟོད། །༼༨༽ བདུད་དང་མུ་སྟེགས་ཕས་ཀྱི་རྒོལ་བ་

རྣམས། །རྫུ་འཕྲུལ་ཆེན་པོས་མིང་གི་ལྷག་མར་བྱས། །ཆེ་བཙན་འགྲན་མེད་རྡོ་རྗེའི་མཐུ་སྟོབས་བདག །
སེང་གེ་སྒྲ་སྒྲོགས་ཁྱེད་ལ་ཕྱག་འཚལ་བསྟོད། །༼༩༽ གངས་ཅན་ལྗོངས་སུ་རྒྱལ་བའི་བསྟན་པ་སྤེལ། །
ནག་པོའི་རྩ་ལག་རྡོ་རྗེའི་མཐུ་ཡིས་བཏུལ། །ས་སྟེང་ཐམས་ཅད་ཟབ་མོའི་གཏེར་གྱིས་བཀང་། །རྡོ་རྗེ་གྲོ་
ལོད་རྩལ་ལ་ཕྱག་འཚལ་བསྟོད། །༼༡་༽ སྐུ་གཅིག་མཚན་བརྒྱད་འཕྲུལ་མཚན་ཉི་ཤུ་དང་། །མི་མཇེད་
འཇིག་རྟེན་སོ་དྲུག་ལ་སོགས་པར། །མཐའ་ཡས་སྤྲུལ་པའི་ཞིང་ཁམས་ཀུན་ཏུ་ཁྱབ། །སྒྱུ་འཕྲུལ་རྒྱལ་པོ་
ཁྱེད་ལ་ཕྱག་འཚལ་བསྟོད། །༼༡༡༽ རྒྱལ་སྲས་སེམས་དཔའ་བརྒྱད་དང་སྒྲུབ་སྡེ་བརྒྱད། །ལ་སོགས་
རྒྱལ་བ་རྒྱལ་སྲས་རྒྱ་མཚོ་དང་། །དབྱེར་མེད་བླ་མ་དཀྱིལ་འཁོར་ཀུན་གྱི་བདག །མཚུངས་མེད་འདྲེན་པ་
ཁྱེད་ལ་ཕྱག་འཚལ་བསྟོད། །༼༡༢༽ སངས་རྒྱས་ཀུན་གྱི་ཐུགས་རྗེ་གཅིག་བསྡུས་ནས། །སྙིགས་མའི་
འགྲོ་བ་བསྐྱབ་པར་མཛད་པའི་ཕྱིར། །བྱིན་རླབས་ཐུགས་རྗེ་ལྷག་པར་མྱུར་བ་ཡིས། །ལས་ཅན་རྗེས་སུ་
འཛིན་ལ་ཕྱག་འཚལ་བསྟོད། །༼༡༣༽ དཔལ་ལྡན་རྫོགས་པའི་སངས་རྒྱས་པདྨ་སྐྱེས། །རྣམ་པ་ཀུན་
མཁྱེན་ཡེ་ཤེས་མཛོད་འཛིན་པ། །རིག་འཛིན་རྒྱལ་པོ་སྒྱུ་འཕྲུལ་སྣ་ཚོགས་སྟོན། །ཀུན་ལས་ཆེ་བ་སངས་
རྒྱས་རིག་སྔགས་འཆང༌། །༼༡༤༽ རང་བྱུང་ཀུན་ཏུ་བཟང་པོ་ཁྱེད་ཉིད་ལ། །མི་ཕྱེད་དད་པས་ལེགས་
པར་བསྟོད་པ་ཡི། །བསོད་ནམས་ཉིན་མོར་བྱེད་པའི་འོད་ཟེར་གྱིས། །མཚོ་སྐྱེས་བསྟན་པའི་པད་ཚལ་
རྒྱས་གྱུར་ཅིག །༼༡༥༽ སྣོད་བཅུད་རྒུད་པ་མཐའ་དག་རབ་ཏུ་ཞི། །དཔལ་དང་གྲགས་པ་བཀྲ་ཤིས་བདེ་
ལེགས་འཕེལ། །འགྲོ་ཀུན་མཚུངས་མེད་གུ་རུས་རྗེས་བཟུང་ནས། །རང་བྱུང་པདྨའི་གོ་འཕང་མཆོག་ཐོབ་
ཤོག །༼༡༦༽ ཅེས་ཚིགས་སུ་བཅད་པ་དགའ་བ་བཅུ་དྲུག་གི་གྲངས་ལྡན་འདི་ནི། ཟིལ་གནོན་མེ་རྟ་བརྒྱད་པའི་ཚེས་ཉེར་བདུན་ལ་མི་ཕམ་འཇམ་
དཔལ་དགྱེས་པས་སྤེལ་བ་དགེ་ལེགས་འཕེལ། །

༄༅། །སློབ་དཔོན་རིན་པོ་ཆེ་པདྨ་འབྱུང་གནས་ལ་གུ་རུའི་མཚན་གྱི་རྣམ་གྲངས་འགའ་
ཞིག་རྣམ་ཐར་མདོར་བསྡུས་དང་སྦྱར་ནས་བསྟོད་པ་བར་ཆད་
ཀུན་སེལ་ཞེས་བྱ་བ་བཞུགས།
ས་སྐྱ་སྔགས་འཆང་ངག་དབང་ཀུན་དགའ་བསོད་ནམས།
ན་མོ་གུ་རུ་པུཎྱ་ཨིནྡྲ་ཀིརྟི་མ་ཏི་བུདྡྷ་དྷ་ཛ་ཏྲི་ཎི་ཡེ། རྒྱ་མཚོར་སྐུ་འཁྲུངས་ཨུ་རྒྱན་ཡུལ་དུ་བྱོན། །རྒྱལ་པོའི་
སྲས་མཛད་རྫུ་འཕྲུལ་སྣ་ཚོགས་སྟོན། །འཁོར་བར་མ་ཆགས་རོལ་རྩེད་སྣ་ཚོགས་མཛད། །པདྨ་རྒྱལ་པོའི་
སྐུ་ལ་ཕྱག་འཚལ་བསྟོད། །རྒྱ་གར་ཡུལ་བྱོན་རྡོ་རྗེ་གདན་དུ་བཞུགས། །བདུད་བཞི་བཅོམ་པས་སངས་
རྒྱས་ཀུན་དང་མཉམ། །འདུལ་ཁྲིམས་ལྡན་པས་དགེ་སློང་ཆ་ལུགས་འཛིན། །ཤཱཀྱ་སེང་གེའི་སྐུ་ལ་ཕྱག་
འཚལ་བསྟོད། །ཟ་ཧོར་ཡུལ་བྱོན་མ་ག་དྷ་རུ་བཞུགས། །བསིལ་བའི་ཚལ་དུ་བམ་རོའི་བསྒྲུབ་པ་
མཛད། །སྡེ་སྣོད་བཅུ་གཉིས་ཐུགས་ཀྱི་ཀློང་ན་གསལ། །པདྨ་སམྦྷའི་སྐུ་ལ་ཕྱག་འཚལ་བསྟོད། །མུ་སྟེགས་
ཡུལ་བྱོན་དགའ་བའི་ཚལ་དུ་བཞུགས། །སྙན་པའི་སྒྲ་ཡིས་ཕྱོགས་མཚམས་ཀུན་ཏུ་ཁྱབ། །གསང་སྔགས་
ཕྱི་ནང་ཐུགས་ཀྱི་ཀློང་ན་གསལ། །རྡོ་རྗེ་གྲོ་ལོད་སྐུ་ལ་ཕྱག་འཚལ་བསྟོད། །ཡངས་པ་ཅན་བྱོན་སོ་ས་གླིང་
དུ་བཞུགས། །ལྟ་བ་མི་འཚོལ་ཞི་གནས་སྒོམ་མི་བྱེད། །ཐ་སྙད་ཕྱོགས་འཛིན་མ་གོས་ནམ་མཁའ་
ལྟར། །པདྨ་ཐོད་ཕྲེང་རྩལ་ལ་ཕྱག་འཚལ་བསྟོད། །ཁ་ཆེའི་ཡུལ་བྱོན་སིངྒ་ལ་རུ་བཞུགས། །ཐོས་བསམ་
ལྡན་པས་འགྲོ་བ་མ་ལུས་བཏུལ། །བྱམས་པ་ཆེན་པོས་ཕ་མ་ལྟ་བུར་མཛད། །བློ་ལྡན་མཆོག་སྲེད་སྐུ་ལ་
ཕྱག་འཚལ་བསྟོད། །ལི་ཡི་ཡུལ་བྱོན་ལྕང་ར་སྨུག་པོར་བཞུགས། །ཤེལ་གོང་བྲག་ལ་མངོན་ཤེས་མཁའ་
ལྟར་བ། །གཞན་དོན་འཕྲིན་ལས་འབྲས་བུ་ལོ་འདབ་རྒྱས། །ཉི་མ་འོད་ཟེར་སྐུ་ལ་ཕྱག་འཚལ་
བསྟོད། །བལ་པོའི་ཡུལ་བྱོན་ཡང་ལེ་ཤོད་དུ་བཞུགས། །གནོད་སྦྱིན་རྫོང་དུ་དམ་སྲི་སྡེ་བརྒྱད་བཏུལ། །
ཁམས་གསུམ་དབང་བསྡུས་སྲིད་གསུམ་ཟིལ་གྱིས་གནོན། །སེང་གེ་སྒྲ་སྒྲོགས་སྐུ་ལ་ཕྱག་འཚལ་བསྟོད། །

བོད་ཡུལ་དབུས་བྱོན་སྟག་ཚང་སེང་ཕུག་བཞུགས། །སྣང་བ་མཐའ་ཡས་སྤྲུལ་བ་འགྲོ་བའི་མགོན། །
མཁའ་འགྲོ་སྡེ་བཞི་མ་ཚོགས་རོལ་ཏུ་ཁྲིད། །བདེ་བའི་དངོས་གྲུབ་སྐུ་ལ་ཕྱག་འཚལ་བསྟོད། །སྲིན་པོའི་
ཡུལ་བྱོན་རྔ་ཡབ་གླིང་དུ་བཞུགས། །ཟངས་མདོག་དཔལ་རིར་གདོང་དམར་སྲིན་པོ་བཏུལ། །སྐྱེ་འགྲོ་
སེམས་ཅན་ཐམས་ཅད་བདེ་ལ་བཀོད། །པདྨ་འབྱུང་གནས་སྐུ་ལ་ཕྱག་འཚལ་བསྟོད། །དེ་ལྟར་སློབ་
དཔོན་པདྨ་འབྱུང་གནས་ལ། །སྙིང་ནས་དད་པས་གསོལ་བ་བཏབ་པའི་མཐུས། །བདག་གི་ཡིད་ལ་རེ་
བའི་དོན་འདི་རྣམས། །འབད་མེད་ལྷུན་གྱིས་གྲུབ་པར་མཛད་དུ་གསོལ། །བསྟན་དང་འགྲོ་བའི་དོན་མང་
བསྒྲུབ་པའི་ཕྱིར། །བདག་ཅག་དཔོན་སློབ་གདུལ་བྱར་བཅས་པ་རྣམས། །དུས་འདིར་ཚེ་རིང་ནད་མེད་
བསམ་དོན་འགྲུབ། །དེ་ལ་བརྟེན་ནས་བསྟན་པ་རྒྱས་པར་ཤོག །ནམ་ཞིག་ཚེ་འདིའི་སྣང་བ་ནུབ་མ་
ཐག །དཔོན་སློབ་ལྷན་ཅིག་བདེ་བ་ཅན་སྐྱེས་ནས། །སྤངས་རྟོགས་ཡོན་ཏན་སྐད་ཅིག་གིས་རྫོགས་
ཏེ། །གཞན་ཕྱིར་བསམ་བཞིན་སྲིད་པ་ལེན་པར་ཤོག །དེ་ཡང་བསྟན་པ་འཛིན་པའི་སྐྱེས་བུ་དང༌།
བསྟན་པ་སྐྱོང་བའི་སྟོབས་ལྡན་ས་སྐྱོང་སོགས། །ཐབས་མཁས་སྤྲུལ་པའི་ཁྱད་པར་བགྲངས་ཡས་ཀྱིས། །
མཁའ་མཉམ་འགྲོ་བའི་དོན་མང་བསྒྲུབ་པར་ཤོག །ཁྱད་པར་བསྟན་པའི་བདག་པོ་ས་སྐྱ་པའི། །དྲི་མ་
མེད་པའི་རིང་ལུགས་ངོ་མཚར་གྱིས། །འཛམ་གླིང་བྱང་ཕྱོགས་ལྗོངས་འདི་ཁྱབ་གྱུར་ཏེ། །དཔལ་ལྡན་
འཕགས་པའི་འཕྲིན་ལས་དེ་འདྲར་ཤོག །ཅེས་སློབ་དཔོན་རིན་པོ་ཆེ་པདྨ་འབྱུང་གནས་ལ་གུ་རུའི་མཚན་གྱི་རྣམ་གྲངས་འགའ་ཞིག་
རྣམ་ཐར་མདོར་བསྡུས་དང་སྦྱར་ནས་བསྟོད་པ་བར་ཆད་ཀུན་སེལ་ཞེས་བྱ་བ་འདི་ཡང༌། སའི་ལྷ་མོ་བརྟན་མ་འཁོར་དང་བཅས་པས་སློབ་དཔོན་རིན་པོ་
ཆེའི་རྣམ་ཐར་དང་མཐུན་པར་བསྟོད་པའི་དཔེ་རྙིང་ལས། ས་སྐྱ་པ་ངག་དབང་ཀུན་དགའ་བསོད་ནམས་ཀྱིས་ཁ་སྐོང་ཅུང་ཟད་དང་བཅས་དག་པར་བྲིས་པ་
འདིས། བདག་ཅག་དཔོན་སློབ་ཀྱི་འདི་ཕྱིའི་དོན་ཐམས་ཅད་ཡིད་བཞིན་དུ་འགྲུབ་པར་གྱུར་ཅིག །མངྒ་ལཾ།།

༄༅། །ཨོ་རྒྱན་གྱི་སློབ་དཔོན་ཆེན་པོ་པདྨ་འབྱུང་གནས་ལ་བསྟོད་པ།
འབྲི་གུང་སྐྱོབ་པ་འཇིག་རྟེན་མགོན་པོ།
བསྟན་པ་འདི་ལ་ངོ་མཚར་རྨད་བྱུང་བ། །འཇིག་རྟེན་མགོན་གྱུར་པདྨའི་རྒྱལ་པོ་ནི། །རིགས་ནི་ཨོ་རྒྱན་
རྒྱལ་པོའི་སྲས་སུ་འཁྲུངས། །ཨུ་རྒྱན་ཡུལ་དུ་སྒྲོ་འདོགས་ཐམས་ཅད་བཅད། །བསིལ་བའི་ཚལ་དུ་དངོས་
གྲུབ་རྣམ་གཉིས་བརྙེས། །འཇིག་རྟེན་ཁམས་སུ་གདུག་པ་ཐམས་ཅད་བཏུལ། །ཁ་བ་ཅན་དུ་བསྟན་པ་
རྒྱས་པར་མཛད། །ལྷོ་ནུབ་མཚམས་སུ་སྲིན་པོའི་ཁ་གནོན་པ། །མྱ་ངན་མི་འདའ་འགྲོ་བའི་གཉེན་གཅིག་
པུ། །སྐུ་གསུམ་དབྱེར་མེད་ཆེ་མཆོག་ཧེ་རུ་ཀ །མཉམ་མེད་བླ་མ་མཆོག་དེ་དུས་འདིར་དྲན། །འབྲི་གུང་སྐྱོབ་པ་
འཇིག་རྟེན་མགོན་པོས་གསུངས་སོ། །

༄༅། །གངས་རིའི་ར་བའི་ལྗོངས་ཀྱི་བསྟན་དང་འགྲོ་ལ་ལྷག་པར་བཀའ་དྲིན་མཐར་
ཀླས་པའི་མ་ཧཱ་གུ་རུ་མཚོ་སྐྱེས་རྡོ་རྗེ་ལ་བསྟོད་པ་ཐུགས་
རྗེ་མྱུར་འཇུག་གི་ཤིང་རྟ་ཞེས་བྱ་བ།
རྒྱལ་མཆོག་ལྔ་བ་ཆེན་པོ།
ནམསྟིཀཱལབུདྡྷཔདྨཀརཱཡ། གངས་རིའི་ར་བས་བསྐོར་བའི་ལྗོངས་ཀྱི་བསྟན་དང་འགྲོ་ལ་ལྷག་པར་བཀའ་
དྲིན་མཐར་ཀླས་པའི་མ་ཧཱ་གུ་རུ་མཚོ་སྐྱེས་རྡོ་རྗེ་ལ་བསྟོད་པ་ཐུགས་རྗེ་མྱུར་འཇུག་གི་ཤིང་རྟ་ཞེས་བྱ་བ།
གདོད་མའི་མགོན་པོ་ཀུན་བཟང་འགྲོ་ལ་རྗེས་ཆགས་ཀྱི་ཟློས་གར་ཅན་པདྨ་ཐོད་ཕྲེང་རྩལ་ལ་ཕྱག་འཚལ་
ལོ། །མི་འགྱུར་ལྷུན་གྲུབ་བདེ་བ་ཆེན་པོའི་དབྱིངས། །སྣང་བ་མཐའ་ཡས་སྒྱུ་འཕྲུལ་དྲ་བའི་གར། །གྲངས་
མེད་སྤྲུལ་སྐུའི་གཟུགས་སུ་ཡོངས་ཤར་བའི། །དུས་གསུམ་རྒྱལ་བ་ཀུན་དངོས་པདྨ་འབྱུང་། །རྩེ་གཅིག་
གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་
བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། ། ཀླུ་རྒྱལ་
ཁང་བརྩེགས་སྟེང་གྱུར་སིནྡྷུའི་མཚོར། །སྦྲང་རྩིའི་རྒྱལ་མཚན་རྣམ་པར་བཞད་པའི་རྩེར། །བརྫུས་ཏེ་སྐྱེ་
བའི་ཆོ་འཕྲུལ་སྟོན་མཛད་པའི། །མངལ་གྱི་དྲི་བྲལ་མཚོ་སྐྱེས་རྡོ་རྗེའི་དཔལ། །རྩེ་གཅིག་གདུང་བའི་ཡིད་
ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་
སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །སྡེ་བཞི་ཡོངས་རྫོགས་ཨོ་ཌི་ཡཱ་ན་
ཡི། །སྟོབས་ལྡན་རྒྱལ་པོར་གྱུར་ཚེ་སྲིད་འབྱོར་ཀུན། །རྟེན་འབྲེལ་སྒྱུ་མའི་རོལ་པར་ཡོངས་ལ་ཤར་
བའི། །ས་སྤྱོད་དམ་པའི་དབང་ཕྱུག་ཐོར་ཅོག་ཅན། །རྩེ་གཅིག་གདུང་བའི་ཡིད་ཀྱིས་གསོལ་འདེབས་
ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་མ་ལུས་

སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །ཚུ་རོལ་ཕྱོགས་ཀྱི་གསང་བའི་ཚལ་ཆེན་པོར། །
སྦྱོར་སྒྲོར་མ་ལུས་གྲུབ་པའི་རྫུ་འཕྲུལ་གྱིས། །ཌཱ་ཀི་མ་ཚོགས་བྲན་དུ་རབ་འཁོལ་བའི། །དབང་གི་མཐུ་
ལྡན་ཤཱནྟ་རཀྴི་ཏ། །རྩེ་གཅིག་གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་
གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་
བྱིན་གྱིས་རློབས། །འཇིགས་རུང་དུར་ཁྲོད་ཀུན་ཏུ་གསང་སྔགས་ཀྱི། །ཉེ་ལམ་བརྟུལ་ཞུགས་སྤྱོད་
པ་མཐར་ཕྱིན་གཟིས། །མཁའ་འགྲོའི་བྱིན་རླབས་པད་ཚལ་ཡོངས་བཞད་པས། །དྲེགས་པ་ལས་འཁོལ་
རྡོ་རྗེ་དྲག་པོ་རྩལ། །རྩེ་གཅིག་གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་
གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་
བྱིན་གྱིས་རློབས། །ཆོས་ཀུན་རྗེན་པར་འཆར་བའི་མཁྱེན་པའི་མཁར། །བསླབ་སྦྱང་རིག་པར་བྱ་བའི་
ཡུལ་བྲལ་ཡང་། །པྲ་བྷ་ཧསྟིར་ཡོ་གའི་ཟབ་དོན་ཆོས། །ཉན་པའི་ཚུལ་འཛིན་ཤཱཀྱ་སེང་གེ་ལ། །རྩེ་གཅིག་
གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་
བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །ཕྱོགས་བྲལ་
འཕགས་ཡུལ་མཁས་གྲུབ་ཐུགས་མཚོ་ལས། །ཐེག་པ་རིམ་དགུའི་བདུད་རྩིའི་ཟ་མ་ཏོག །ཕྱི་རབས་འགྲོ་
ལ་ཉེར་དགོངས་ཐོས་བསམ་གྱིས། །གནས་ལྔ་མཁྱེན་པ་བློ་ལྡན་མཆོག་སྲེད་ལ། །རྩེ་གཅིག་གདུང་བའི་
ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་བཞི་བསྐུར་ལ་
སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །གཞོམ་ཞིག་དང་བྲལ་མ་ར་
ཏི་ཀའི་ཕུག །མི་འགྱུར་གནས་སུ་ཚེ་དཔག་མེད་མགོན་གྱི། །བྱིན་རླབས་ཐུགས་མཚོར་འཕོས་པས་རྡོ་
རྗེའི་སྐུ། །ཡོངས་འགྲུབ་ཚེ་དབང་རིགས་འཛིན་པདྨ་འབྱུང་། །རྩེ་གཅིག་གདུང་བའི་ཡིད་ཀྱིས་གསོལ་
འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་མ་ལུས་
སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །བདེ་བའི་ཉམས་སྟེར་རང་རིག་ཕྱག་རྒྱའི་
གར། །དབྱེར་མེད་སོ་སོར་ཤར་བའི་སྣང་བརྙན་གྱིས། །ཟ་ཧོར་རྗེ་བློན་མ་ལུས་ཐེག་པ་ཆེའི། །ཆོས་ལ་
འགོད་མཛད་པདྨ་སཾ་བྷ་ཝར། །རྩེ་གཅིག་གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་

སོལ་དངོས་གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་
གྲོལ་བར་བྱིན་གྱིས་རློབས།།འཁྲུལ་པའི་ཚ་གདུང་སེལ་ཕྱིར་མེ་དཔུང་ཡང༌། །དལ་འགྲོའི་ཀླུང་དུ་བསྒྱུར་
བས་འབྱུང་པོའི་དབང༌།།འཁོར་བཅས་ཐར་བའི་ཁང་བཟང་ཉམས་དགའ་བར། །འགོད་མཛད་སྲས་
མཆོག་པདྨ་རྒྱལ་པོ་ལ།།རྩེ་གཅིག་གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་
དངོས་གྲུབ་ཆར་ལྟར་ཕོབ།།དབང་བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་
བར་བྱིན་གྱིས་རློབས། །མཁའ་འགྲོའི་ལུང་ཐོབ་མཁྱེན་བརྩེ་ནུས་པའི་མཐུས། །མི་སྲུན་གླགས་ལྟའི་
སེམས་འཆང་མུ་སྟེགས་སྡེ། །མངོན་པར་བཅོམ་པས་མི་ཟད་ང་རོའི་རྒྱུད། །དབྱངས་སུ་ལེན་མཁས་སེང་
གེ་སྒྲ་སྒྲོགས་ལ། །རྩེ་གཅིག་གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་
གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་
བྱིན་གྱིས་རློབས། །རིང་ནས་མཆོག་འགྲུབ་དམན་ངོར་ཡང་ལེ་ཤོད། །ཡང་དག་སྒྲུབ་ཚེ་བདུད་དཔུང་ཕུར་
པ་ཡི། །གླེགས་བུས་ལྷག་མར་བཅོམ་ཚེ་རྒྱ་བལ་བོད། །ཕན་བདེས་ཁྱབ་མཛད་རྡོ་རྗེ་ཐོད་ཕྲེང་རྩལ། །རྩེ་
གཅིག་གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །
དབང་བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །ངན་
པའི་ཡིད་འཆང་ལྷ་སྲིན་ལྕགས་ཀྱི་ཁམས། །རྒྱལ་བསྟན་ཆོས་བཞིན་སྐྱོང་བའི་གསེར་འགྱུར་རྩིས། །བོད
འབངས་བསོད་ནམས་ཞིང་མཆོག་གཙུག་ལག་ཁང༌། །ལེགས་པར་བསྐྲུན་མཛད་པདྨ་ཀཱ་ར་ལ། །རྩེ་
གཅིག་གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ།
དབང་བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས།
མཆིམས་ཕུ་གསང་སྔགས་གཞལ་ཡས་ཁང་ཆེན་པོར། །བདེ་གཤེགས་ཞི་ཁྲོ་འདུས་པའི་དཀྱིལ་འཁོར་དུ། །
ཚངས་པ་ལྷ་ཡི་མེ་ཏོག་རྗེ་འབངས་དགུ། །སྨིན་མཛད་རིགས་རྣམས་ཀུན་གྱི་ཁྱབ་བདག་ཆེ། །རྩེ་གཅིག་
གདུང་བའི་ཡིད་ཀྱིས་གསོལ་འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་
བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །སྟག་ཚང་སེང་
གེར་ནག་པོའི་ཚོགས་ཀུན་བཅོམ། །མཆོག་ཐུན་སྒྲུབ་པའི་ཆོས་དང་ས་བཅུད་ནོར། །མི་འཇིག་སྒྲོམ་བུར་

རྒྱས་བཏབ་སཱ་ལའི་ལྗོངས། །ཟབ་གཏེར་ཁྱབ་མཛད་རྡོ་རྗེ་གྲོ་ལོད་རྩལ། །རྩེ་གཅིག་གདུང་བའི་ཡིད་ཀྱིས་
གསོལ་འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་
།ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །རླབས་ཆེན་སྤྲུལ་པའི་བྱེད་པོས་གངས་
།རི་ཕུག་ཨུ་རྒྱན་ཡུལ་མཚུངས་སྒྲུབ་གནས་སུ། །བྱིན་བརླབས་སྐུ་དང་ཕྱག་ཞབས་ངོ་མཚར་
རྗེས། །བྲག་མཚོར་གསལ་བར་སྟོན་པའི་རྒྱལ་བའི་ཏོག །རྩེ་གཅིག་གདུང་བའི་ཡིད་ཀྱིས་གསོལ་
འདེབས་ན། །འགལ་རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་མ་ལུས་
སྦྱོངས། །ཨ་ཏིའི་དོན་རྟོགས་གྲོལ་བར་བྱིན་གྱིས་རློབས། །རང་སྣང་དག་པའི་དཀྱིལ་འཁོར་རྔ་ཡབ་ཀྱི། །
གླིང་ཕྲན་དཔལ་གྱི་རི་བོར་འཕོས་འདྲ་ཁར། །སྲིན་པོའི་རྒྱལ་པོར་སྤྲུལ་པའི་ཐབས་མཁས་ཀྱིས། །དམ་
ཆོས་སྣང་བ་རྒྱས་མཛད་མཚོ་སྐྱེས་རྗེར། །རྩེ་གཅིག་གདུང་བའི་ཡིད་ཀྱིས་གསོལ་འདེབས་ན། །འགལ་
རྐྱེན་ཀུན་སོལ་དངོས་གྲུབ་ཆར་ལྟར་ཕོབ། །དབང་བཞི་བསྐུར་ལ་སྡིག་སྒྲིབ་མ་ལུས་སྦྱོངས། །ཨ་ཏིའི་དོན་
རྟོགས་གྲོལ་བར་བྱིན་གྱིས་རློབས། །ནང་ཡང་འགོག་མེད་གང་གི་ཐུགས་རྗེའི་གཟིགས། །བདག་སོགས་
འགྲོ་བའི་ཡིད་མཚོར་ཤར་བ་ལས། །སྡིག་སྒྲིབ་ནད་གདོན་ཚ་གདུང་ཀུན་བཅིལ་ནས། །འདོད་དོན་
བསིལ་ཟེར་རྒྱས་པར་བྱིན་གྱིས་རློབས། །མཐའ་ཡས་ཚེ་རབས་འཛིན་མའི་ལྟོ་བ་རུ། །ཐེག་དགུའི་ཡང་
སྙིང་གསང་སྔགས་དཔག་བསམ་ལྗོན། །རང་སེམས་ཆོས་སྐུར་འཆར་བའི་འབྲས་བུའི་རོས། །མི་འཛད་
ལོངས་སུ་སྤྱོད་པར་བྱིན་གྱིས་རློབས། །གངས་ཅན་ལྷ་གཅིག་ཁྲི་སྲོང་ཡབ་སྲས་འབངས། །ཀུན་ལ་དྲུག་
ཅུའི་དབྱངས་སྙན་གསུང་གི་སྒྲས། །ཞལ་གྱིས་འཆེས་ལྟར་བོད་འབངས་མ་ལུས་པ། །ཕན་བདེའི་འདོད་
འཇོ་རྒྱས་པར་བྱིན་གྱིས་རློབས། །དེ་ལྟར་དགེ་བའི་བསོད་ནམས་ལྷུན་པོའི་རྩེར། །དོན་ཀུན་མ་ལུས་
འགྲུབ་པའི་སྒོ་འཕར་བརྒྱ། །རྣམ་པར་ཕྱེ་ལས་བཀྲ་ཤིས་དབྱངས་ཀྱི་གླུ། །ནམ་ཡང་ཟད་མི་ཤེས་པའི་
དཔལ་དུ་ཤོག །མ་ཧཱ་གུ་རུ་མཚོ་སྐྱེས་རྡོ་རྗེ་ལ་བསྟོད་པ་ཐུགས་རྗེ་མྱུར་འཇུག་གི་ཤིང་རྟ་ཞེས་པ་འདི་ཡང་། ཆོས་རྗེ་ཨུ་རྒྱན་བསྟན་འཛིན་གྱིས་ཡུན་
རིང་པོ་ནས་བསྐུལ་བ་དང་བཅས། ཤིང་སྤྲེལ་སྤྲེལ་ཟླའི་ཚེས་བཅུའི་ཉིན་ཟ་ཧོར་གྱི་བནྡེ་ཝ་གཱི་ཤྭར་སུདྷི་སཱ་ག་རས་འོལ་དགའ་སྟག་རྩེར་སྦྱར།།
མ་ལུས་སྦྱོངས།ཅན་ལྗོངས།

༄༅། །དམ་ཆོས་དགོངས་པ་ཡོངས་འདུས་ལས༔ གུ་རུའི་བརྡ་
བསྟོད་བཞུགས་སོ། །
རིག་འཛིན་བདུད་འདུལ་རྡོ་རྗེ།
ཧཱུཾ་ཧྲཱིཿ གུ་རུའི་ཐུགས་རྗེས་འགྲོ་དོན་མཛད་ཙམ་ན༔ འདབ་ལྡན་རིགས་ལྔ་དབུ་ལ་གསོལ་བ་ནི༔ སྐུ་
ལྔ་དབང་རྫོགས་ཡེ་ཤེས་ལྔ་ལྡན་བརྡ༔ དེ་ལ་དབུས་མཐིང་ཕྱོགས་ཚོན་བརྒྱན་པ་ནི༔ ཕྲིན་ལས་རྣམ་
བཞིས་འགྲོ་བ་འདུལ་བའི་བརྡ༔ ཐོད་སྐམ་གསུམ་གསུམ་ཐེག་པར་བརྩེགས་པ་ནི༔ ཆོས་ཀུན་མ་འདྲེས་
ཕྱི་ནང་སྟོན་པའི་བརྡ༔ དེ་ལ་རིན་ཆེན་དྲ་བས་བརྒྱན་པ་ནི༔ ཁམས་གསུམ་མ་ལུས་དབང་དུ་སྡུད་པའི་
བརྡ༔ དེ་ལ་གསེར་གྱི་རྡོ་རྗེ་བཙུགས་པ་ནི༔ རྡོ་རྗེ་ལྟ་བུའི་ཏིང་འཛིན་བརྙེས་པའི་བརྡ༔ དར་སྣ་ལྔ་ཡི་ཅོད་
པན་འཕུར་བ་ནི༔ རིག་པའི་གནས་ལྔས་འགྲོ་བ་འདུལ་བའི་བརྡ༔ གཡས་གཡོན་རྒོད་ཀྱི་རྩེ་སྒྲོས་བརྒྱན་
པ་ནི༔ ཐབས་དང་ཤེས་རབ་ཟུང་དུ་འབྲེལ་བའི་བརྡ༔ རྩེ་དབུས་རྨ་བྱའི་སྒྲོ་མདངས་གསལ་བ་ནི༔ རྣམ་
ཤེས་དབྱིངས་རིག་འོད་དུ་གསལ་བའི་བརྡ༔ རིན་ཆེན་གསེར་གྱི་ཉི་ཟླ་གསལ་བ་ནི༔ འགྲོ་བའི་མ་རིག་
མུན་པ་སེལ་བའི་བརྡ༔ གཡི་དཀར་ལྤགས་པས་ཁ་དྲིལ་བྱས་པ་ནི༔ བསྟན་གཉིས་ཟུང་འཇུག་གཏེར་
གྱི་སྐྱོང་བའི་བརྡ༔ མཛེས་པའི་སྣ་ལེབ་མཐུར་དུ་འཕྱོང་པ་ནི༔ སྦྱོར་སྒྲོལ་ལྟ་བ་དབྱིངས་སུ་དག་པའི་
བརྡ༔ རྗེ་ཉིད་སྐུ་ལུས་བཀོད་པ་བསྟན་ཙམ་ན༔ ཞལ་གྱི་དཀྱིལ་འཁོར་ཆོག་མི་ཤེས་པ་ནི༔ དེ་བཞིན་
གཤེགས་པའི་སྐུ་དངོས་བསྟན་པའི་བརྡ༔ རྡོ་རྗེའི་སྐུ་ལུས་དྲང་པོར་བཞུགས་པ་ནི༔ ཏིང་འཛིན་རྩེ་
གཅིག་གཡོ་བ་མེད་པའི་བརྡ༔ སྐུ་མདོག་དཀར་ལ་དམར་འོད་ཆགས་པ་ནི༔ བདེ་བ་ཐམས་ཅད་སྐུ་ལ་
རྫོགས་པའི་བརྡ༔ ཡེ་ཤེས་སྤྱན་གསུམ་ཐད་དཀར་གཟིགས་པ་ནི༔ ཆོས་དབྱིངས་ཡེ་ཤེས་མཆོག་ཏུ་
སྤར་བའི་བརྡ༔ ཚངས་པའི་གསུང་ནི་ཆོས་སྒྲ་སྒྲོགས་པ་ནི༔ འགྲོ་དྲུག་སེམས་ཅན་བདེ་ལ་འགོད་པའི་

བརྡ༔ ཤངས་ནས་ཡེ་ཤེས་རླུང་ལྔ་རྒྱུ་བ་ནི༔ སྤྲོས་མེད་ལྟ་བ་དབྱིངས་སུ་དག་པའི་བརྡ༔ སྙན་ཆ་གསེར་
གྱི་དྲིལ་ཆུང་བརྒྱན་པ་ནི༔ སངས་རྒྱས་རྣམས་དང་གསུང་གླེང་མཛད་པའི་བརྡ༔ དབུ་སྐྲ་ཁམ་ནག་ལྕང་
ལོར་འཁྱིལ་བ་ནི༔ མ་ལུས་དགོངས་པའི་དོན་རྣམས་འགྲུབ་པའི་བརྡ༔ ཞབས་གཉིས་མཉམ་པའི་སྐྱིལ་
ཀྲུང་བཞུགས་པ་ནི༔ ལམ་ལྔ་ས་བཅུ་སྐད་ཅིག་རྫོགས་པའི་བརྡ༔ ཕྱག་གཡོན་མཉམ་བཞག་བྷནྡྲ་
འཛིན་པ་ནི༔ འདོད་ཡོན་ལྔ་ལ་ལོངས་སྤྱོད་རོལ་པའི་བརྡ༔ གཡས་པའི་ཕྱག་ན་རྡོ་རྗེ་འཛིན་པ་ནི༔
བདེ་སྟོང་སྒོམ་ལ་རྒྱུན་ཆད་མེད་པའི་བརྡ༔ ཕྱག་མཁར་ཆུ་ཤིང་སྦ་མཁར་བསྣམས་པ་ནི༔ ཆོས་རྣམས་
ཐེག་པ་གཅིག་ཏུ་རྫོགས་པའི་བརྡ༔ དེ་ལ་ཆུ་སྲིན་རྒྱ་མདུད་བཅིངས་པ་ནི༔ བསྡུ་བ་རྣམ་བཞིས་བསྟན་
པ་སྐྱོང་བའི་བརྡ༔ དེ་ལ་རྡོ་རྗེ་རྩེ་ལྔས་བརྒྱན་པ་ནི༔ སྐྱེ་བ་རྣམ་བཞི་སྦྱོང་བ་ལྔ་ལྡན་བརྡ༔ དེ་ལ་ཐོད་
མཁར་དགུ་བརྩེགས་བསྐྱོན་པ་ནི༔ འཇིག་རྟེན་དུར་ཁྲོད་གླིང་དགུར་མཁྱེན་པའི་བརྡ༔ དེ་ལ་རིན་ཆེན་
བུམ་པས་བརྒྱན་པ་ནི༔ མི་འགྱུར་ཚེ་ཡི་དངོས་གྲུབ་བརྙེས་པའི་བརྡ༔ དར་སྣ་ལྔ་ཡི་མགུལ་ཆིངས་བྱས་
པ་ནི༔ སྟོང་གཟུགས་ཡེ་ཤེས་ལྔ་ལྡན་སྦྱོར་བའི་བརྡ༔ གསེར་དངུལ་ཟངས་ལྕགས་ཁྲོ་ཞལ་བརྒྱན་པ་ནི༔
གསང་སྔགས་སྒོ་མོ་གཞི་ནས་འབྱེད་པའི་བརྡ༔ དེ་ལ་ཁ་ཊཾ་རྩེ་གསུམ་བརྒྱན་པ་ནི༔ དུག་གསུམ་སྐུ་
གསུང་ཐུགས་སུ་སྦྱོར་བའི་བརྡ༔ རྭ་ལ་ལྕགས་ལོང་དགུ་ཡིས་བརྒྱན་པ་ནི༔ རྣམ་ཤེས་ཚོགས་བརྒྱད་
སྦྱོར་མཚམས་དག་པའི་བརྡ༔ ཟ་འོག་བེར་ཆེན་སྐུ་ལ་གསོལ་བ་ནི༔ སྣང་སྲིད་འཇའ་འོད་ཟེར་གསུམ་
འོང་བའི་བརྡ༔ དམར་སེར་མཐིང་ནག་བེར་ཕྱམ་སྤྲུག་པ་ནི༔ སྣ་ཚོགས་ཆོས་སྐུ་རང་ལ་ཤར་བའི་བརྡ༔
རྒྱ་མཚོར་པད་སྡོང་རྩེ་ལ་བཞུགས་པ་ནི༔ འཁོར་བའི་སྐྱོན་གྱིས་མ་གོས་སྟོན་པའི་བརྡ༔ ཕྱོགས་བཞི་
མཚམས་བརྒྱད་འཇའ་འོད་འཁྲིགས་པ་ནི༔ ཕུང་པོ་ལྷག་མེད་ཡེ་སངས་རྒྱས་པའི་བརྡ༔ འཁོར་དུ་
བཀའ་བརྒྱུད་བླ་མས་བསྐོར་བ་ནི༔ སྐལ་ལྡན་བུ་ལ་བྱིན་གྱིས་བརླབས་པའི་བརྡ༔ རྗེ་བཙུན་རྒྱལ་སྲས་
པད་མ་ཐོད་ཕྲེང་རྩལ༔ བདག་སོགས་འགྲོ་ལ་བུ་བཞིན་སྐྱོང་བ་དང་༔ མཆོག་དང་ཐུན་མོང་དངོས་གྲུབ་
སྩལ་དུ་གསོལ༔ མོས་པའི་བུ་ལ་བྱིན་གྱིས་བརླབ་ཏུ་གསོལ༔ སྐུ་གསུང་ཐུགས་ཀྱི་དངོས་གྲུབ་སྩལ་དུ་
གསོལ༔ མངྒ་ལཾ་བྷ་ཝནྟུ༔

༄༅། །གུ་རུ་པདྨ་འབྱུང་གནས་ཀྱི་མཚན་བརྒྱ་རྩ་བརྒྱད་ཀྱི་བསྟོད་པ་བཞུགས་སོ༔
རིག་འཛིན་ཀློང་གསལ་སྙིང་པོ།
ཧྲཱིཿ རྒྱ་མཚོར་སྐུ་འཁྲུངས་མཚོ་སྐྱེས་རྡོ་རྗེ་ཞེས༔ པདྨ་སྣ་ཚོགས་ལས་བྱུང་པདྨ་འབྱུང་༔ རྒྱལ་པོའི་སྲས་
མཛད་པདྨ་རྒྱལ་པོ་དང་༔ སྒྱུ་རྩལ་རྒྱལ་བུ་གྱད་མཆོག་ལ་ཕྱག་འཚལ༔ རྩལ་ཆེན་རྒྱལ་བུ་མི་ཐུབ་སེང་གེ་
དང་༔ རྒྱལ་སྲིད་སྤངས་མཛད་མི་སྐྱོད་རྡོ་རྗེ་དང་༔ དགེ་བར་གཞོལ་མཛད་རྒྱལ་བུ་ཡིད་གཅག་དང་༔
བསིལ་ཚལ་གུ་རུ་པད་འབྱུང་ལ་ཕྱག་འཚལ༔ བམ་རོ་སྒྲུབ་པའི་རོ་ལངས་བདེ་བ་དང་༔ བརྟུལ་ཞུགས་
སྤྱོད་མཛད་ཤཱནྟ་རཀྴི་ཏཿ ཀུན་གྱིས་མི་ཐུབ་ཤོར་བ་གཞོན་ནུ་དང་༔ རྡོ་རྗེ་དྲག་པོ་རྩལ་ལ་ཕྱག་འཚལ་
བསྟོད༔ རང་བྱུང་བསྟན་བདག་ཤཱཀྱ་སེང་གེ་དང་༔ བཀའ་ཡི་བགྲོ་མཛད་སེམས་དཔའ་པུརྣེ་ཏྲཿ༔ སྐུ་ལ་
རྫོགས་པར་ཉི་མ་འོད་ཟེར་ཞེས༔ གསང་མཚན་བླ་མེད་རྡོ་རྗེ་ལ་ཕྱག་འཚལ༔ གསང་ལམ་བསྣོལ་མར་ཉི་
མ་འོད་ཟེར་དང་༔ རྡོར་སེམས་དྲུང་དུ་བློ་ལྡན་མཆོག་སྲེད་དང་༔ ཆོས་ཀྱི་དབྱིངས་སུ་ཡེ་ཤེས་རྡོ་རྗེ་དང་༔
གུ་རུ་སེང་གེ་སྒྲ་སྒྲོག་ལ་ཕྱག་འཚལ༔ བཀོད་པ་ལྷུན་གྲུབ་ཀུན་ཏུ་འཆང་ཆེན་དང་༔ མཁས་གྲུབ་པཎ་ཆེན་
པདྨ་སཾ་བྷ་ཝ༔ ཆོས་ཀྱི་དབྱིངས་སུ་རང་བྱུང་ཡེ་ཤེས་རྩལ༔ པད་བརྩེགས་རྡོ་རྗེ་གྲོ་བོ་ལོད་ཕྱག་འཚལ༔
གསང་ཆེན་རོལ་པར་རྡོ་རྗེ་ཐོད་ཕྲེང་རྩལ༔ མངོན་པར་དགའ་བར་ཞི་བ་སྙིང་པོ་དང་༔ བླ་མེད་གསང་ཆེན་
བསྡུ་བ་རྡོ་རྗེ་ཆོས༔ རྒྱ་ནག་རྩིས་མཁན་ཚངས་པ་ལ་ཕྱག་འཚལ༔ གཤིན་རྗེའི་གུ་རུ་འཁོར་ལོས་སྒྱུར་
རྒྱལ་དང་༔ ཐུགས་ཆེན་གུ་རུ་དབང་ཕྱུག་མགོན་པོ་དང་༔ ཞི་ཁྲོའི་ཨོ་རྒྱན་རྡོ་རྗེ་སྙིང་པོ་དང་༔ ཨོ་རྒྱན་དྲང་
སྲོང་ཐོར་ཅན་ལ་ཕྱག་འཚལ༔ ཕུར་པའི་ཨོ་རྒྱན་ཀརྨ་བདུད་འདུལ་དང་༔ བླ་མེད་ཨོ་རྒྱན་གཟི་བརྗིད་
འབར་བ་དང་༔ དྲེགས་འདུལ་གུ་རུ་པྲཀྲྀཏ་གཏེར་ཕྱག་འཚལ༔ དྲེགས་སྔགས་གུ་རུ་དགྲ་འདུལ་དྲག་པོ་
དང་༔ རྫོགས་ཆེན་ཨོ་རྒྱན་ཀུན་བཟང་སྙིང་པོ་དང་༔ དབང་རྫོགས་ཨོ་རྒྱན་པདྨ་མྱུ་གུ་དང་༔ པདྨ་འཇིག་

རྟེན་དབང་ཕྱུག་ལ་ཕྱག་འཚལ༔ དངོས་གྲུབ་གྲུབ་པའི་ཌོམྦི་ཧེ་རུ་ཀཿ༔ བཅུད་ཀྱི་དབང་ཕྱུག་པདྨ་ཟས་སྤྱོད་
རྒྱལ༔ མཐུ་སྟོབས་བིར་ཝ་ནག་པོ་སྤྱོད་པ་དང་༔ གྲུབ་ཆེན་མེེ་ཏྲི་དྷ་ར་ལ་ཕྱག་འཚལ༔ དབང་ཆེན་པདྨ་དྷཱ་
ཀི་དབང་སྡུད་དང་༔ བཅུད་ཀྱི་དབང་ཕྱུག་རིན་ཆེན་སྙིང་པོ་དང་༔ སྨན་བླ་པདྨ་ཚེ་ཡི་དངོས་གྲུབ་དང་༔
ཤུགས་སྒྲོལ་རྡོ་རྗེ་སྙིང་པོ་ལ་ཕྱག་འཚལ༔ ཁྲོ་རྒྱལ་མགོན་པོ་དམ་སྲི་འདུལ་མཛད་དང་༔ ཀླུ་འདུལ་ཚེ་ན་
ནཱ་ག་ཀླུ་འདུལ་དང་༔ གནོད་སྦྱིན་འདུལ་མཛད་རྡོ་རྗེ་བེ་ཅོན་དང་༔ བགེགས་འཇོམས་དེད་དཔོན་
བགེགས་འཇོམས་ལ་ཕྱག་འཚལ༔ འཇམ་དཔལ་སྒྲུབ་ཚེ་ཚེ་བདག་ཆེན་པོ་དང་༔ སྲིན་འདུལ་སྲིན་པོ་ཛཱ་
ལ་དཀར་དམར་དང་༔ བདུད་རྣམས་འདུལ་མཛད་ཡཀྴ་མེ་དབལ་དང་༔ བཙན་འདུལ་སྐུ་མཆོག་དམར་
པོ་ལ་ཕྱག་འཚལ༔ གཟའ་རྣམས་འདུལ་བྱེད་གསང་བདག་ཁྱབ་འཇུག་དང་༔ གཤིན་རྗེ་འདུལ་བྱེད་
འཇིགས་བྱེད་ཆེན་པོ་དང་༔ པེ་ཧར་འདུལ་བྱེད་པདྨ་སྲིད་རྒྱལ་འཛུམ༔ རྔམས་ཆེན་ཀུན་འདུལ་མུ་སྟེགས་
གཤེད་ཕྱག་འཚལ༔ འཆི་མེད་གྲུབ་མཛད་མགོན་པོ་ཚེ་དཔག་མེད༔ ཡང་དག་ཡེ་ཤེས་རྡོ་རྗེ་སྙིང་པོ་དང་༔
སྐུ་མཆོག་ཡེ་ཤེས་ཁྱེའུ་ཆུང་ནམ་མཁའ་ལྡིང་༔ གསུང་མཆོག་པདྨ་སྙིང་པོ་ལ་ཕྱག་འཚལ༔ ཕྲིན་ལས་ཡེ་
ཤེས་ཀུ་མཱ་རྡོ་རྗེ་དང་༔ བླ་མེད་ཡེ་ཤེས་དེ་ཝ་ཙནྡྲ་དང་༔ རིག་འཛིན་ཆེན་པོ་རྡོ་རྗེ་ཐོད་ཕྲེང་རྩལ༔ ཡོངས་
འདུས་དབང་ཕྱུག་རྒྱལ་ལ་ཕྱག་འཚལ་ལོ༔ མཐུ་རྩལ་ཡོངས་རྫོགས་བདུད་འདུལ་མཆོག་གི་རྒྱལ༔ བདེ་
གཤེགས་རིགས་འདུས་ཆེ་མཆོག་ཡོན་ཏན་རྩལ༔ དབྱིངས་སྒྲོལ་ཡེ་ཤེས་དབང་ཆེན་འདུས་པ་རྩལ༔ རྔ་སྒྲ་
འདུལ་མཛད་དབང་པོའི་སྡེར་ཕྱག་འཚལ༔ སྡིག་རྒྱལ་འདུལ་བྱེད་ཀུན་ཏུ་འཆང་ཆེན་དང་༔ མུ་སྟེགས་
བཅོམ་མཛད་ཤཱཀྱ་འོད་ལྡན་དང་༔ གཞན་འཇོམས་ཡན་ལག་མེད་པའི་རྡོ་རྗེ་དང་༔ སངས་རྒྱས་ཆོས་ཀྱི་
རྒྱལ་མཚན་ལ་ཕྱག་འཚལ༔ བདེ་ལྡན་པདྨ་བདེ་བའི་འབྱུང་གནས་དང་༔ བརྟུལ་ཞུགས་མཆོག་ཐོབ་ཌོམྦི་
ཧེ་རུ་ཀཿ༔ ཟ་ཧོར་འདུལ་མཛད་པདྨ་ཐོད་ཕྲེང་དང་༔ ཡོངས་གྲོལ་མཁྱེན་རབ་ཆེ་མཆོག་ལ་ཕྱག་འཚལ༔
ཟུང་འཇུག་མཆོག་ཐོབ་སོ་ཁྱ་དེ་ཝ་དང་༔ མུ་སྟེགས་འདུལ་མཛད་པདྨ་བཛྲ་དང་༔ ཕ་རོལ་རྒོལ་འཇོམས་
སེང་གེ་སྒྲ་སྒྲོག་དང་༔ སྟོན་པ་ཀུན་ལས་ཁྱད་པར་འཕགས་ཕྱག་འཚལ༔ ནང་པའི་བསྟན་ལ་ཉི་མ་འོད་
ཟེར་དང་༔ ཕ་རོལ་འཇོམས་མཛད་ཀུན་ཐུབ་རྒྱལ་པོ་དང་༔ ཚངས་པ་གཙུག་ཕུད་རིན་ཆེན་འོད་འཕྲོ་དང་༔
སྐྲག་བྱེད་སྒྲ་གཅན་སྙིང་པོ་ལ་ཕྱག་འཚལ༔ ཧ་ཤང་ཡར་ཁྱབ་མར་འཇུག་མ་ཧཱ་དང་༔ ཀླུ་འདུལ་འཇོག་

པོའི་རྒྱལ་པོ་ཁྱུང་གཤོག་དང་༔ བདུད་བཅོམ་བདེ་མཆོག་དུས་ཀྱི་སྙིང་པོ་དང་༔ པདྨ་འགྲོ་མགོན་རྒྱལ་
མཚན་ལ་ཕྱག་འཚལ༔ རི་བོ་ཏ་ལར་པདྨ་དབང་ཕྱུག་མགོན༔ དབང་མཆོག་པདྨ་གྲུབ་པའི་བློ་གྲོས་དང་༔
ལས་རྣམས་ཐོགས་མེད་པདྨ་ཆེ་མཆོག་རྩལ༔ ཐབས་ལམ་པདྨ་མཁའ་འགྲོ་དབང་སྡུད་དང་༔ མགོན་པོ་
བིར་ཝ་བ་ལ་ཕྱག་འཚལ་བསྟོད༔ སྤྱོད་པ་མཐར་ཕྱིན་ནག་པོ་སྤྱོད་པ་དང་༔ སྒྲུབ་པའི་དྲོད་ཉུལ་ཁྱེའུ་ཆུང་
མཁའ་ལྡིང་རྩལ༔ འབྱུང་ལྔ་དབང་སྒྱུར་པདྨ་མངའ་བདག་དང་༔ མཁའ་མཉམ་པདྨ་ཀུན་ཏུ་སྒྱུར་ཕྱག་
འཚལ༔ གང་འདོད་དཔལ་དུ་པདྨ་འདོད་ཆགས་མཆོག༔ མ་ལུས་ཚིམས་མཛད་པདྨ་འགྲོ་སྐྱོང་དང་༔
དགོས་འདོད་ལྷུན་གྲུབ་པདྨ་ཕྲིན་ལས་མགོན༔ པདྨ་གར་གྱི་དབང་ཕྱུག་ལ་ཕྱག་འཚལ༔ སྦྱིན་པའི་དབང་
ཕྱུག་དོན་ཡོད་ཞགས་པ་དང་༔ ཀུན་ནས་འགྲོ་མགོན་ཐོགས་མེད་ཐོག་འབར་རྩལ༔ འཁོར་བ་དོང་སྤྲུག་
པདྨ་ཐོད་ཕྲེང་རྩལ༔ ཡོངས་འདུས་བདག་ཉིད་ཆེན་པོར་ཕྱག་འཚལ་ལོ༔ དེ་ལྟར་ཕྱག་འཚལ་གུས་པས་
མཆོད་པའི་མཐུས༔ འགལ་རྐྱེན་གཏན་བྲལ་མཐུན་རྐྱེན་ཕུན་ཚོགས་ཀྱིས༔ ཚོགས་རྫོགས་སྒྲིབ་སྦྱངས་སྐུ་
བཞིའི་དབང་ཐོབ་ནས༔ རྣམ་འདྲེན་ཆོས་ཀྱི་རྒྱལ་པོའི་ས་ཐོབ་ཤོག༔ ས་མ་ཡ༔ རྒྱ་རྒྱ་རྒྱ༔ དཔལ་མགོན་
ཚོགས་ཀྱིས་བཀའ་འདི་སྲུངས༔ ས་མ་ཡ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ རྒྱ་རྒྱ་རྒྱ༔ ཞེས་རོལ་པ་བདེ་ཆེན་ཁང་ནས་
ཀློང་གསལ་སྙིང་པོས་སྤྱན་དྲངས་པའི་རིན་པོ་ཆེའི་ཤོག་སེར་ལས། ཤར་ཤིང་སྒོ་གངས་ཀྱི་ར་བར་དག་པར་ཕབ་པའི་ཡི་གེ་པ་ནི་ཀུན་བཟང་སྟོབས་ཆེན་
གྱིས་བགྱིས་པའོ།། །།

༄༅། །གུ་རུའི་བསྟོད་པ་དགེ་ལེགས་འབྱུང་གནས་ཞེས་བྱ་བ་བཞུགས་སོ། །
ཇོ་ནང་ཀུན་མཁྱེན་དོལ་བོ་པ།
ན་མཿཤྲཱི་བཛྲ་གུ་རུ་ཝེ། རྗེ་བཙུན་གུ་རུ་རིན་པོ་ཆེ་ལ་བསྟོད་ཅིང་གསོལ་བ་འདེབས་པ་དགེ་ལེགས་འབྱུང་
གནས་ཞེས་བྱེ་བ། རྗེ་བཙུན་དེ་ཉིད་ཀྱི་ཞབས་ལ་གུས་པས་ཕྱག་འཚལ་ལོ། །གང་ཞིག་འགྱུར་མེད་ཡོངས་
གྲུབ་ཆོས་ཀྱི་དབྱིངས། །ཤེས་བཅུ་རྣམ་དག་རང་བྱུང་ཡེ་ཤེས་ལྔ། །དོན་དམ་འགོག་བདེན་མཁའ་ཁྱབ་
བརྙེས་པ་ཡི། །པདྨ་བཟང་པོ་ཐོད་ཕྲེང་རྩལ་ལ་འདུད། །དབྱིངས་རིག་དབྱེར་མེད་འོད་གསལ་ཆོས་ཀྱི་སྐུ། །
རྡུལ་དང་སྐད་ཅིག་རྣམ་ཤེས་རྟེན་འབྲེལ་ལས། །གདོད་མ་ཉིད་ནས་རབ་འདས་རྟག་པའི་སྐུ། །མངོན་དུ་
མཛད་པ་དེ་ལ་ཕྱག་འཚལ་ལོ། །དོན་དམ་ཆོས་སྐུའི་ཡོན་ཏན་སྟོབས་ལ་སོགས། །གང་གཱའི་ཀླུང་གི་རྡུལ་
སྙེད་ལས་འདས་པ། །མཁའ་ཁྱབ་དབྱེར་མེད་གདོད་ནས་རྟག་བཞུགས་རྣམས། །ཁྱེད་སྐུས་མངོན་དུ་
མཛད་ལ་སྐྱབས་སུ་མཆི། །མཐའ་གཉིས་མཐའ་བཞི་མཐའ་བརྒྱད་ལ་སོགས་པའི། །སྐྱོན་རྣམས་ཀུན་
དང་གདོད་ནས་བྲལ་བའི་གཞི། །དབུས་མ་བར་མ་ཕུང་པོ་གསུམ་པའི་མཆོག །མ་ནིང་གོ་འཕང་བརྙེས་
པ་ཁྱེད་ལ་འདུད། །བདུད་དང་ཉོན་མོངས་ཤེས་བྱ་སྙོམས་འཇུག་གི །སྒྲིབ་ཀུན་ལས་གྲོལ་སྐུ་བཞི་རྡོ་རྗེ་
བཞི། །མངོན་དུ་མཛད་ནས་སྣ་ཚོགས་སྤྲུལ་པའི་སྐུས། །གཞན་དོན་མཛད་པ་ཁྱེད་ལ་སྐྱབས་སུ་མཆི། །
རྣམ་ཐར་སྒོ་བཞི་ཚང་བའི་གནས་བཞི་དང་། །བསྙེད་སྒྲུབ་རྣམ་བཞི་རྡོ་རྗེ་རྣལ་འབྱོར་བཞིས། །གནས་
སྐབས་རིགས་བཞིའི་ཀུན་རྟོག་ཀུན་བསལ་ནས། །འགྱུར་མེད་དགའ་བཞི་བརྙེས་པ་ཁྱེད་ལ་འདུད། །རླང་
སེམས་འཕོ་བའི་བག་ཆགས་རབ་འགགས་ནས། །འཕོ་མེད་ཆགས་ཆེན་བདེ་བ་ཆེན་པོ་ཡི། །ས་ལམ་
ཀུན་བགྲོད་ཡོན་ཏན་མ་ལུས་རྫོགས། །ཕྲིན་ལས་མཁའ་ཁྱབ་མངའ་བ་ཁྱེད་ལ་འདུད། །བྲལ་བའི་ཡོད་
ཏན་སུམ་ཅུ་རྩ་གཉིས་ཅན། །དོན་དམ་ཆོས་སྐུ་དབུལ་པོའི་གཏེར་ཆེན་བཞིན། །ཀུན་ལ་ཁྱད་མེད་རྟག་ཏུ་

བཞུགས་པ་སྟེ། །ཁྱེད་ཀྱིས་མངོན་སུམ་ཉིད་དུ་མཛད་པ་ལགས། །འབྲས་མཆོག་ཅན་གྱིས་ལྗོན་ཤིང་
མཆོག་བསྐྱེད་བཞིན། །དགེ་ཚོགས་རླབས་ཆེན་ཡུན་རིང་ལེགས་བསྒྲུབས་པའི། །རྣམ་སྨིན་ཡོན་ཏན་སུམ་
ཅུ་རྩ་གཉིས་ཅན། །གཟུགས་སྐུ་ཕུན་ཚོགས་བརྙེས་པ་ཁྱེད་ལ་འདུད། །ཁྱོད་ཀྱིས་རྣམ་དག་ཚོགས་གཉིས་
ལེགས་བསྒྲུབས་པའི། །སྐུ་གཉིས་ལེགས་ཐོབ་དོན་གཉིས་མཐར་ཕྱིན་པ། །རྩོད་མེད་ཡོངས་གྲགས་པདྨ་
འབྱུང་གནས་དཔལ། །མགོན་སྐྱབས་དམ་པ་ཁྱེད་ལ་སྐྱབས་སུ་མཆི། །དངོས་སུ་འབྱོར་དང་ཡིད་
ཀྱིས་སྤྲུལ་པ་དང༌། །བདག་གིར་མ་བཟུང་མཆོད་རྫས་བཟང་དགུ་རྣམས། །ཡོན་གནས་དམ་པ་ཁྱོད་ལ་
མཆོད་པ་འབུལ། །གཞན་གྱི་དོན་སླད་བརྩེ་བས་བཞེས་སུ་གསོལ། །ཐོག་མེད་དུས་ནས་མ་རིག་དབང་
སོང་བས། །ཆོས་དང་འགལ་བའི་བྱ་བ་སྣ་ཚོགས་བགྱིས། །རང་གནོངས་འགྱོད་པས་དེ་ཀུན་ཁྱེད་ལ་
བཤགས། །མྱུར་བ་ཉིད་དུ་དག་པར་མཛད་དུ་གསོལ། །དགེ་བ་ཀུན་ལ་དགའ་བས་རྗེས་ཡི་རང་། །ཟབ་
ཡངས་ཆོས་ཀྱི་འཁོར་ལོ་བསྐོར་དུ་གསོལ། །ཡུན་རིང་བཞུགས་ནས་གང་གིས་གང་འདུལ་བའི། །ཕྲིན་
ལས་ཕུན་ཚོགས་མཛད་པར་གསོལ་བ་འདེབས། །བདག་ཅག་ལ་སོགས་སེམས་ཅན་ཐམས་ཅད་ཀྱིས། །
འཁོར་བ་སྡུག་བསྔལ་ཉིད་དུ་ཤེས་པ་དང་། །དེ་རྒྱུ་ཀུན་འབྱུང་དབུགས་དང་ལྷན་གཅིག་ཏུ། །མྱུར་བར་
འགག་པའི་ལམ་མཆོག་སྩལ་དུ་གསོལ། །སྐུ་གསུང་ཐུགས་ཀྱིས་མྱུར་བར་བྱིན་བརླབས་ནས། །དོན་མེད་
བྱ་བ་ཐམས་ཅད་རབ་སྤངས་ཏེ། །བསམ་རྒྱུ་བྱ་རྒྱུ་ཆོས་ལས་མེད་པ་དང་། །ཆོས་མཆོག་མྱུར་དུ་འགྲུབ་
པར་བྱིན་གྱིས་རློབས། །ཁྱོད་ཀྱི་སྐུ་མཆོག་མྱུར་དུ་མཐོང་བ་དང༌། །གསུང་མཆོག་ཐོས་ཤིང་ཐུགས་མཆོག་
ཡེ་ཤེས་མཆོག །མྱུར་དུ་ཕེབས་པའི་དབང་བསྐུར་མཆོག་སྩོལ་ནས། །ས་བཅུ་མྱུར་དུ་ཐོབ་པར་བྱིན་གྱིས་
རློབས། །སྲིན་པོ་རྣམས་ལ་ཇི་ལྟར་མཛད་པ་བཞིན། །བསྟན་དགྲ་བསྟན་བཤིག་དམུ་རྒོད་མ་མ་རུངས་
པ། །གདུག་པ་ཅན་རྣམས་ཁྱེད་ཀྱི་མཐུ་རྩལ་གྱིས། །རབ་ཏུ་བཏུལ་ནས་ཆོས་ལ་དགོད་དུ་གསོལ། །དེ་
མིན་དེར་འཛིན་ཕྲ་མ་སྔ་བཙན་གྱིས། །ཆོས་མིན་ཆོས་ལྟར་བཅོས་པའི་སྟོབས་འཕེལ་ནས། །ཡང་དག་
ཆོས་ལ་སྡང་ཞིང་སྨོད་པ་རྣམས། །ཁྱོད་ཀྱིས་ཡང་དག་ལམ་ལ་འགོད་དུ་གསོལ། །སངས་རྒྱས་བསྟན་པ་
སེངྒེའི་ཁོག་པ་བཞིན། །རང་གིས་ནང་ནས་ཉམས་པར་བྱེད་པ་རྣམས། །ཁྱེད་ཀྱི་ཐབས་མཁས་ཐུགས་
རྗེའི་མཐུ་སྟོབས་ཀྱིས། །སླར་ཡང་བསྟན་པ་སྐྱོང་བར་བྱིན་གྱིས་རློབས། །བདག་ཀྱང་དེང་ནས་སྐྱེ་བ་

ཐམས་ཅད་དུ། །སྐྱེས་མཆོག་ཁྱེད་ཀྱི་ཞབས་དྲུང་ཉེར་བརྟེན་ནས། །ཁྱེད་གསུང་བདུད་རྩིའི་དཔལ་ལ་
སྤྱོད་པ་དང༌།ཁྱེད་ཀྱི་བཀའ་བཞིན་དོན་གཉིས་འགྲུབ་གྱུར་ཅིག །ཁྱེད་ཀྱིས་རྗེས་སུ་བཟུང་བའི་བྱིན་
རླབས་ཀྱིས། །ཁྱེད་ཀྱི་ཐུགས་དང་འགལ་བ་ཀུན་སྤངས་ཤིང༌། །ཁྱེད་ཀྱི་ཐུགས་དང་མཐུན་པ་ཀུན་
བསྒྲུབས་ཏེ། །ཁྱེད་ཀྱི་གོ་འཕང་ལྟ་བུ་མྱུར་ཐོབ་ཤོག །ཁྱེད་ལ་དད་གུས་བགྱིས་པའི་རྟེན་འབྲེལ་གྱིས། །
ལས་རླུང་རབ་འགགས་རྣམ་ཤེས་རབ་འགགས་ཤིང་། །ཡེ་ཤེས་རླུང་སེམས་ཡེ་ཤེས་རབ་འཕེལ་ནས། །
ཁྱེད་བཞིན་གཞན་དོན་རླབས་ཆེན་བྱེད་གྱུར་ཅིག །མཐའ་ཡི་རྩ་རྣམས་རླུང་གིས་རབ་སྟོངས་ཤིང་། །དབུ་
མའི་རྩ་བཟང་རླུང་གིས་རབ་གང་བས། །ཞི་བདེ་འགྱུར་མེད་དགའ་བཞི་རབ་རྫོགས་ནས། །རང་བཞིན་
འགྱུར་མེད་མཁའ་ཁྱབ་ཐོབ་གྱུར་ཅིག །ཇི་སྲིད་དེ་མ་ཐོབ་པ་དེ་སྲིད་དུའང་། །བསླབ་གསུམ་སྡོམ་པ་
གསུམ་དང་དམ་ཚིག་རྣམས། །ཡོངས་ཡེ་མི་ཉམས་ཕྱིར་ཞིང་འཕེལ་བ་དང་། །དགེ་ཚོགས་ཐམས་ཅད་
ཀུན་ནས་རྒྱས་པར་ཤོག །གཞན་ལ་ཕན་ཕྱིར་བསོད་ནམས་ཚོགས་ཆེན་དང་། །འགྱུར་མེད་བདེ་རྒྱས་ཡེ་
ཤེས་ཚོགས་ཆེན་གྱིས། །ལམ་མཆོག་སྒྲུབ་པའི་འགལ་རྐྱེན་མེད་པ་དང་། །མཐུན་རྐྱེན་ཐམས་ཅད་ལྷུན་
གྱིས་འགྲུབ་གྱུར་ཅིག །ཡོངས་གྲུབ་ཡབ་ཡུམ་དབུ་མ་ཡབ་ཡུམ་དང་། །ཤེར་ཕྱིན་ཡབ་ཡུམ་དོན་དམ་ཡབ་
ཡུམ་གྱི། །ལྷ་ཚོགས་ཀུན་གྱིས་གཟུགས་ནས་རྣམ་མཁྱེན་བར། །རྣམ་པ་ཀུན་ཏུ་རྣམ་པ་མེད་པ་འོ། །རྨི་
ལམ་སྒྱུ་མ་པྲ་ཕབ་བརྒྱད་ལྟ་བུ། །སོ་སོ་རང་རིག་ཡེ་ཤེས་སྤྱོད་ཡུལ་བ། །ཀུན་ཏུ་བཟང་པོ་དབང་པོ་ཐམས་
ཅད་པ། །མཁྱེན་བརྩེ་ནུས་མཐུ་སྟོབས་དང་ཕྲིན་ལས་མཆོག །དཔེར་བྱ་ཀུན་ལས་འདས་པ་མཁའ་ཁྱབ་
ཏུ། །གདོད་ནས་རྟག་ཏུ་བཞུགས་པའི་བྱིན་རླབས་དང༌། །དེ་དག་གཟུགས་སྐུ་རྟེན་གསུམ་བྱིན་རླབས་
ཀྱིས། །བསྔོ་བའི་རྒྱལ་པོ་མཆོག་འདི་འགྲུབ་གྱུར་ཅིག །ཅེས་པ་འདི་ཡང་རྟོན་པ་བཞི་ལྡན་གྱིས་བཀོད་པའོ། །སེམས་ཅན་ཐམས་
ཅད་ལ་ཕན་ཐོགས་པར་གྱུར་ཅིག །ཤུབྷཾ།

༄༅། །བླ་མ་ནོར་བུ་རྒྱ་མཚོ་ལས༔ གུ་རུའི་དོན་བསྟོད་བྱིན་རླབས་
ཆར་འབེབས་བཞུགས་སོ༔
གཏེར་ཆེན་པདྨ་གླིང་པ།
ཧྲཱིཿ སྣང་བ་མཐའ་ཡས་སྤྲུལ་པ་ཐུགས་རྗེ་ཆེན་པོའི་སྐུ༔ འགྲོ་བའི་མགོན་པོ་པདྨ་འབྱུང་གནས་ལ༔ དོན་
གྱིས་གསོལ་འདེབས་སྐུ་ལ་བསྟོད་པ་ནི༔ ཐབས་ཤེས་དབྱེར་མེད་དཀར་ལ་དམར་བའི་མདངས༔ ཞལ་
གྱི་འཛུམ་མདངས་གསུང་གི་འོད་ཟེར་འཕྲོ༔ སྤྱན་གཉིས་གཟིགས་ཤིང་འགྲོ་དྲུག་ཐུགས་རྗེས་བཟུང་༔
གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཟུངས་ཤིག་གུ་རུ་སྤྲུལ་པའི་སྐུ༔ མཚན་དཔེ་ཡོངས་
རྫོགས་གཞོན་ནུ་མཛེས་པའི་ཚུལ༔ ས་བཅུ་ཡོངས་རྫོགས་ཤེའུའི་སྙན་ཞུ་གསོལ༔ སྒྲུབ་པ་མཐར་ཕྱིན་
རྒོད་ཀྱི་དང་སྒྲོ་བཙུགས༔ ཡེ་ཤེས་ལྔ་ལྡན་དར་ཚོན་རྣམ་ལྔས་བརྒྱན༔ མ་རིག་མུན་སེལ་གསེར་གྱི་ཉི་ཟླ་
གསལ༔ བླ་མེད་དོན་རྫོགས་རྡོ་རྗེ་ཐུགས་ཀར་འཛིན༔ དངོས་གྲུབ་མཆོག་སྟེར་ཐོད་པ་བདུད་རྩི་བསྣམས༔
དུག་གསུམ་རྩད་གཅོད་ཁ་ཊཾ་རྩེ་གསུམ་ཕྱར༔ ཚུལ་ཁྲིམས་རྣམ་དག་ཟ་འོག་སྨུག་བེར་གསོལ༔ སྣང་སྲིད་
དབང་སྡུད་སྤྱན་གཉིས་ཐད་ཀར་གཟིགས༔ ཐབས་ཤེས་ཉི་ཟླ་པདྨ་བརྩེགས་པའི་སྟེང་༔ ཏིང་འཛིན་མི་
གཡོ་ཞབས་གཉིས་སྐྱིལ་ཀྲུང་བཞུགས༔ ཡོན་ཏན་རྫོགས་པའི་སྐུ་ལ་ཕྱག་འཚལ་བསྟོད༔ གསོལ་བ་
འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཟུངས་ཤིག་གུ་རུ་སྤྲུལ་པའི་སྐུ༔ ཧྲཱིཿ༔ རྡོ་རྗེ་ཁྲག་འཐུང་སྤྲུལ་པ་
ཆེན་པོ་ནི༔ ཡབ་མེད་རྒྱ་མཚོའི་ཀློང་ནས་སྐུ་ཡང་འཁྲུངས༔ ཡུམ་མེད་པདྨའི་སྡོང་ནས་བརྫུས་ཏེ་སྐྱེས༔
ཡབ་ཡུམ་གཉིས་མེད་འཆི་མེད་རྡོ་རྗེའི་སྐུ༔ འགྲོ་བའི་དོན་དུ་སྤྲུལ་པ་བཀྱེ་བའི་ཚེ༔ ཉི་ཟླའི་འོད་ལས་སྐུ་
ཡི་གཟི་མདངས་ཆེ༔ འབྲུག་སྟོང་སྒྲོགས་པས་གསུང་གི་རང་སྒྲ་ཆེ༔ ནམ་མཁའི་གློག་ལས་ཐུགས་རྗེ་བྱིན་

རླབས་མྱུར༔ སྐུ་གསུང་ཐུགས་ལྡན་འགྲོ་བ་འདྲེན་པའི་དཔལ༔ མཚོ་སྐྱེས་རྡོ་རྗེའི་སྐུ་ལ་ཕྱག་འཚལ་བསྟོད༔
གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཟུངས་ཤིག་གུ་རུ་སྤྲུལ་པའི་སྐུ༔ ཧྲཱིཿ༔ མཛེས་ལྡན་
མཚོ་དབུས་པདྨའི་ཟེའུ་འབྲུ་ལ༔ འདོད་དགུའི་འབྱུང་གནས་ཡིད་བཞིན་འཁྲུངས༔ པདྨ་འབྱུང་གནས་སྐུ་
ལ་ཕྱག་འཚལ་བསྟོད༔ རྒྱལ་པོའི་སྲས་མཛད་རྒྱལ་སྲིད་ཆོས་བཞིན་བསྐྱངས༔ འཁོར་འབངས་དུ་མ་
དཀར་པོའི་ཆོས་ལ་བཀོད༔ པདྨ་རྒྱལ་པོའི་སྐུ་ལ་ཕྱག་འཚལ་བསྟོད༔ ཐེག་ཆེན་ཆོས་ལ་རབ་ཏུ་བློ་སྦྱངས་
ནས༔ ཡོན་ཏན་མ་ལུས་སྐུ་ལ་རྫོགས་མཛད་པ༔ པདྨ་སཾ་བྷའི་སྐུ་ལ་ཕྱག་འཚལ་བསྟོད༔ ཤེས་བྱའི་དོན་
རྣམས་མ་ལུས་མཐར་ཕྱིན་པའི༔ ཐམས་ཅད་མཁྱེན་པ་དུས་གསུམ་འགྲོ་ལ་གཟིགས༔ ཐོས་བསམ་ལྡན་
པས་འགྲོ་བ་མ་ལུས་ལ༔ བྱམས་པ་མཐར་ཕྱིན་ཕ་མ་ལྟ་བུར་མཛད༔ ཉི་མ་འོད་ཟེར་སྐུ་ལ་ཕྱག་འཚལ་
བསྟོད༔ འདུལ་ཁྲིམས་ལྡན་པས་དགེ་སློང་ཆ་ལུགས་འཛིན༔ ཉོན་མོངས་འཁོར་བའི་བདུད་རྣམས་
འཇོམས་མཛད་པ༔ ཤཱཀྱ་སེང་གེའི་སྐུ་ལ་ཕྱག་འཚལ་བསྟོད༔ དྲག་པོའི་སྐུར་སྟོན་གཟི་བརྗིད་ཁྲོས་པའི་
ཚུལ༔ མུ་སྟེགས་དམ་སྲིའི་ཚོགས་རྣམས་འཇོམས་མཛད་པ༔ སེང་གེ་སྒྲ་སྒྲོགས་སྐུ་ལ་ཕྱག་འཚལ་བསྟོད༔
རྔམས་པའི་ཞལ་སྟོན་ང་རོའི་གསུང་སྒྲ་སྒྲོགས༔ ལོག་འདྲེན་གདུག་པའི་ཚོགས་རྣམས་འཇོམས་མཛད་པ༔
རྡོ་རྗོ་གྲོ་ལོད་སྐུ་ལ་ཕྱག་འཚལ་བསྟོད༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཟུངས་
ཤིག་གུ་རུ་སྤྲུལ་པའི་སྐུ༔ ཧྲཱིཿ༔ ཆོས་སྐུ་མི་འགྱུར་སྐྱེ་མེད་རྡོ་རྗེའི་སྐུ༔ གཟི་བརྗིད་མདངས་ལྡན་གངས་ལ་ཉི་
ཤར་འདྲ༔ ཨོ་རྒྱན་པདྨའི་སྐུ་ལ་ཕྱག་འཚལ་བསྟོད༔ ཐེག་ཆེན་གསང་སྔགས་རྒྱུད་སྡེ་མ་ལུས་ཀུན༔ ཚངས་
པའི་གསུང་གིས་འགྲོ་བའི་བློ་མུན་སེལ༔ ཨོ་རྒྱན་པདྨའི་གསུང་ལ་ཕྱག་འཚལ་བསྟོད༔ ཆོས་ཀྱི་དབྱིངས་
ནས་རང་བྱུང་ཡེ་ཤེས་སྟོན༔ སྟོང་གསལ་འགགས་མེད་ཐུགས་རྗེས་དོན་མཛད་པ༔ ཨོ་རྒྱན་པདྨའི་ཐུགས་
ལ་ཕྱག་འཚལ་བསྟོད༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཟུངས་ཤིག་གུ་རུ་སྤྲུལ་པའི་
སྐུ༔ ཧྲཱིཿ༔ བསྟན་པ་འདི་ལ་ངོ་མཚར་རྨད་བྱུང་བའི༔ འཇིག་རྟེན་མགོན་གྱུར་པདྨ་རྒྱལ་པོ་ནི༔ ཐུགས་རྗེ་
ཆེན་པོས་རྒྱ་མཚོའི་གླིང་དུ་བྱོན༔ པད་སྡོང་སྐུ་འཁྲུངས་རྒྱལ་པོའི་སྲས་ཀྱང་མཛད༔ འཁོར་བར་སྐྱོ་ནས་
རབ་བྱུང་ཁྱིམ་སྤངས་ནས༔ བསིལ་བ་ཚལ་དུ་དངོས་གྲུབ་རྣམ་གཉིས་ཐོབ༔ རིག་པའི་གནས་ལྔ་ཀུན་ལ་
མཁས་པར་སྦྱངས༔ ཧཱུཾ་ཀར་ལ་སོགས་རིག་འཛིན་བརྒྱད་དང་མཇལ༔ སྒྲུབ་པ་བཀའ་བརྒྱད་དབང་

བསྐུར་རྗེས་གནང་ཐོབ༔ རྭ་ག་རཀྟར་འཆི་མེད་དངོས་གྲུབ་ཐོབ༔ དགའ་རབ་ལ་སོགས་མཁས་པ་ཉེར་
ལྔ་མཇལ༔ གོ་མ་དེ་བར་དབང་བཞི་རྫོགས་པར་ཞུས༔ རྡོ་རྗེ་གདན་དུ་བསྟན་པའི་སོ་ནམ་མཛད༔ སུམ་
སྟོང་དྲུག་བརྒྱ་རྒྱ་གར་ཡུལ་དུ་བཞུགས༔ ཐུགས་རྗེའི་སྟོབས་ཀྱིས་བོད་ཡུལ་དབུས་སུ་དགོངས༔ ཁ་བ་
ཅན་དུ་ཞལ་བྱོན་དྲེགས་པ་བཏུལ༔ བསམ་ཡས་ལ་སོགས་གཙུག་ལག་ཁྲི་འབུམ་བཞེངས༔ མདོ་སྔགས་
གཉིས་ཀྱི་བསྟན་པ་གསལ་བར་མཛད༔ སྨོན་ལམ་སྟོབས་ཀྱིས་རྒྱལ་པོའི་བསམ་པ་འགྲུབ༔ བརྒྱ་དང་
བཅུ་གཅིག་བོད་ཡུལ་དབུས་སུ་བཞུགས༔ རི་བྲག་ཀླུང་བྲག་ཐམས་ཅད་ཞབས་ཀྱིས་བཅགས༔ ས་འོག་
ས་སྟེང་ཐམས་ཅད་གཏེར་གྱིས་བཀང་༔ ཁ་བ་ཅན་དུ་བསྟན་པའི་རྒྱལ་མཚན་བཙུགས༔ བོད་འབངས་
མཐའ་འཁོབ་དཀར་པོའི་ཆོས་ལ་བཀོད༔ རྔ་ཡབ་གླིང་དུ་སྲིན་པོའི་ཁ་གནོན་མཛད༔ དཔལ་རི་པདྨ་འོད་
ཀྱི་གཞལ་ཡས་སུ༔ རྡོ་རྗེ་འཆང་ཆེན་བླ་མའི་སྐུ་རུ་བཞུགས༔ རྡོ་རྗེ་ཐོད་ཕྲེང་རྩལ་ལ་ཕྱག་འཚལ་བསྟོད༔
གསོལ་བ་འདེབས་སོ་ཨོ་རྒྱན་རིན་པོ་ཆེ༔ ཐུགས་རྗེས་ཟུངས་ཤིག་གུ་རུ་སྤྲུལ་པའི་སྐུ༔ བླ་མ་ནོར་བུ་རྒྱ་
མཚོ་ལས༔ གུ་རུའི་བསྟོད་འབུམ་ནས་བཏོན་པ༔ དོན་བསྟོད་དངོས་གྲུབ་ཆར་འབེབས་རྫོགས་སོ༔ ས་མ་
ཡ༔ རྒྱ་རྒྱ་རྒྱ༔

༄༅༔ སློབ་དཔོན་པདྨའི་རྟགས་བསྟོད་བཞུགས་སོ༔
རིག་འཛིན་རྒོད་ཀྱི་ལྡེམ་འཕྲུ་ཅན།
ཧཱུྃ༔ སྐུ་གསུང་ཐུགས་རྫོགས་པདྨ་འབྱུང་གནས་ནི༔ རྒྱལ་བའི་གདུང་གསོབ་འཁོར་བའི་གཡུལ་ངོ་
བཟློག༔ ཐུགས་རྗེ་ཆེན་པོས་འགྲོ་བའི་དོན་མཛད་པའི༔ སྤྲུལ་སྐུ་འགྲོ་བ་འདྲེན་ལ་ཕྱག་འཚལ་བསྟོད༔
རྒོད་ཀྱི་རྩེ་ལྡེམ་དབུ་ལ་བཙུགས་པ་ནི༔ བསྒྲུབ་པ་མཐར་ཕྱིན་ཡེ་ཤེས་རྒྱས་པའི་རྟགས༔ དཔལ་ཆེན་ཤ་
བའི་དབྱིབས་ཞུ་གསོལ་བ་ནི༔ ཐེག་ཆེན་ལྟ་བའི་དོན་དང་ལྡན་པའི་རྟགས༔ དབུ་སྐྲ་ཐོར་ཚུགས་གྱེན་དུ་
བཅིངས་པ་ནི༔ དུས་གསུམ་སངས་རྒྱས་ཐམས་ཅད་འདུས་པའི་རྟགས༔ སྤྱན་གསུམ་དྲག་པོས་འགྲོ་ལ་
གཟིགས་པ་ནི༔ ཐུགས་རྗེ་ཆེན་པོས་འགྲོ་བ་འདྲེན་པའི་རྟགས༔ འཛུམ་པའི་ཞལ་རས་མདངས་དང་
ལྡན་པ་ནི༔ བྱམས་དང་སྙིང་རྗེས་འགྲོ་བ་འདྲེན་པའི་རྟགས༔ ཟ་འོག་བེར་ཆེན་སྐུ་ལ་གསོལ་བ་ནི༔
སྒྲུབ་པ་བཀའ་བརྒྱད་སྐུ་ལ་རྫོགས་པའི་རྟགས༔ ལེ་བརྒན་དམར་པོའི་ཆོས་གོས་གསོལ་བ་ནི༔ ཚུལ་
ཁྲིམས་རྣམ་དག་སྡོམ་དང་ལྡན་པའི་༴ བརྗིད་པའི་བེར་ཆེན་སྐུ་ལ་གསོལ་བ་ནི༔ སྲིད་གསུམ་འགྲོ་བ་
ཟིལ་གྱིས་གནོན་པའི་རྟགས༔ ཕྱག་གཡས་གསེར་གྱི་རྡོ་རྗེ་བསྣམས་པ་ནི༔ ཡེ་ཤེས་ལྔ་ལྡན་ལོག་འདྲེན་
འཇོམས་པའི་༴ ཕྱག་གཡོན་བདུད་རྩིའི་ཐོད་པ་བསྣམས་པ་ནི༔ སྒྲུབ་པ་པོ་ལ་དངོས་གྲུབ་སྟེར་བའི་༔
ཁ་ཊཱཾ་རྩེ་གསུམ་སྐུ་ལ་བརྟེན་པ་ནི༔ ཐབས་དང་ཤེས་རབ་འདུ་འབྲལ་མེད་པའི་རྟགས༔ མི་འགྱུར་
ཞབས་གཉིས་སྐྱིལ་ཀྲུང་མཛད་པ་ནི༔ ཆོས་ཀྱི་སྐུ་ལ་འགྱུར་བ་མེད་པའི་རྟགས༔ ཉི་ཟླ་པདྨའི་གདན་ལ་
བཞུགས་པ་ནི༔ འཁོར་བའི་ཉོན་མོངས་རྣམ་པར་དག་པའི་རྟགས༔ དྲག་པོའི་ཧཱུཾ་རིང་ཧྭ་ཐུང་སྒྲོགས་པ་
ནི༔ མ་མོ་མཁའ་འགྲོ་དབང་དུ་སྡུད་པའི་༴ འཇའ་ཡི་གུར་ཕུབ་འོད་ཟེར་འཕྲོ་བ་ནི༔ ཐུགས་རྗེ་ཐབས་
ཀྱིས་འགྲོ་བ་འདྲེན་པའི་རྟགས༔ སངས་རྒྱས་འདུས་པའི་རྒྱལ་སྲས་པདྨ་འབྱུང༔ སྣ་ཚོགས་ཐབས་ཀྱིས་

འགྲོ་བ་འདྲེན་མཛད་པའི༔ པདྨ་འབྱུང་གནས་སྐུ་ལ་ཕྱག་འཚལ་བསྟོད༔ སློབ་དཔོན་པདྨ་འབྱུང་གནས
ཀྱི་རྟགས་བསྟོད་རྫོགས་སོ༔
༄༅། །གུ་རུའི་བསྟོད་པ།
མཁས་གྲུབ་ཀརྨ་ཆགས་མེད།
ཆོས་དབྱིངས་རབ་འབྱམས་རྒྱལ་བའི་དཀྱིལ་འཁོར་ན། །དུས་གསུམ་འཕོ་འགྱུར་མེད་པར་རྟག་ཏུ་
བཞུགས། །རྣམ་རྟོག་མི་མངའ་ཅིར་ཡང་ས་ལེར་མཁྱེན། །སྲིད་ཞིའི་མགོན་པོ་ཡོན་ཏན་ཀུན་གྱི་གཞི། །
པད་འབྱུང་ཆོས་ཀྱི་སྐུ་ལ་ཕྱག་འཚལ་བསྟོད། །འོག་མིན་སྟུག་པོ་བཀོད་པའི་ཞིང་ཁམས་ནས། །རིགས་
ལྔ་གངས་ཅན་མཚོ་ཡི་སྐུར་སྣང་བས། །སྐུ་ཡི་བ་སྤུའི་འོད་ཟེར་རེ་རེ་ལ། །དག་པའི་ཞིང་ཁམས་གྲངས་
མེད་སྤྲུལ་མཛད་ནས། །ས་བཅུའི་སེམས་དཔའ་རྣམས་ལ་བརྡ་ཆོས་སྟོན། །ཨོ་རྒྱན་ལོངས་སྐྱོད་རྫོགས་
ལ་ཕྱག་འཚལ་བསྟོད། །མི་མཇེད་འཇིག་རྟེན་བྱེ་བ་ཕྲག་བརྒྱ་ནས། །བརྫུས་སྐྱེས་པད་འབྱུང་བྱེ་བ་ཕྲག་
བརྒྱ་འགྱེད། །རེ་རེའང་མཚན་བརྒྱད་འཕྲུལ་ཚན་བཞི་བཅུ་རེ། །རིགས་དྲུག་འདུལ་ཕྱིར་གུ་རུ་དྲུག་རེ་
སྤྲུལ། །ཨོ་རྒྱན་སྤྲུལ་པའི་སྐུ་ལ་ཕྱག་འཚལ་བསྟོད། །ཡར་དང་མར་གྱི་ཚེས་བཅུ་ཐམས་ཅད་ལ། །སྤྲུལ་
པ་གྲངས་མེད་མཁའ་འགྲོའི་འཁོར་དང་བཅས། །བོད་ཁམས་བྱེ་བ་ཕྲག་བརྒྱར་རྟག་ཏུ་ཉུལ། །ཨོ་རྒྱན་
ཐུགས་རྗེ་ཅན་ལ་ཕྱག་འཚལ་བསྟོད། །མངོན་ཤེས་དྲུག་ཅུ་མངའ་བའི་པདྨ་འབྱུང་། །སེམས་ཅན་ཀུན་
གྱི་ཡིད་ལ་ཅི་བསམ་པའི། །འགྱུ་བའི་གྲངས་ཁ་ཐམས་ཅད་རྟག་ཏུ་མཁྱེན། །སེམས་ཅན་ཐམས་ཅད་
ཚེ་རབས་གར་སྐྱེས་ཀྱང་། །དེ་ཚེ་དགེ་སྡིག་ལས་གང་ཡོད་པ་གཟིགས། །ཕྱིན་ཆད་གར་སྐྱེ་དེ་ལ་གང་
ཕན་མཁྱེན། །ཨོ་རྒྱན་མངོན་ཤེས་ལྡན་ལ་ཕྱག་འཚལ་བསྟོད། །སོ་སོ་ཀུན་གྱིས་རང་རང་སོ་སོའི་སྐད། །
ཅི་སྨྲས་ཐམས་ཅད་མ་འདྲེས་སོ་སོ་རུ། །རྒྱུན་དུ་གསན་ཅིང་གསོལ་བ་གང་བཏབ་གསན། །རྡོ་རྗེའི་སྙན་

མངའ་ཨོ་རྒྱན་རྗེ་ལ་བསྟོད། །ཉིན་མཚན་དུས་དྲུག་སེམས་ཅན་ཐམས་ཅད་ལ། །བྱམས་དང་སྙིང་རྗེའི་
ཐུགས་རྗེས་སོ་སོར་གཟིགས། །ཕན་ཕྱིར་སྐྱོབས་ཕྱིར་སྤྲུལ་པ་རེ་རེ་ནི། །དྲུང་དུ་བཞུགས་ཀྱང་སྒྲིབ་
པས་བསྒྲིབས་པ་ཡིས། །མཇལ་བའི་སྐབས་མེད་དད་པ་མེད་པ་ལ། །ཐུགས་རྗེ་བྱིན་རླབས་འཇུག་པའི་
སྐབས་མ་མཆིས། །ཨོ་རྒྱན་ཐུགས་རྗེ་ཅན་ལ་ཕྱག་འཚལ་བསྟོད། །བདུད་དང་ལྷ་སྲིན་ཐམས་ཅད་ཟིལ་
གྱིས་གནོན། །ལས་ལ་དབང་བའི་མཐུ་སྟོབས་མངའ་བ་ཡི། །མཐོང་ཆོས་མྱོང་གྱུར་མ་གཏོགས་ལས་
ངན་བཟློག །ཉི་ཟླ་ཐང་འབེབས་རྒྱ་མཚོ་གནམ་དུ་བསྒྱུར། །རི་རབ་ཚོགས་པོར་འཕེན་དང་ཤར་ནུབ་
བསྒྱུར། །ས་རྡོ་གསེར་དངུལ་བསྒྱུར་པའི་རྫུ་འཕྲུལ་ཅན། །ཨོ་རྒྱན་མཐུ་སྟོབས་ཅན་ལ་ཕྱག་འཚལ་
བསྟོད། །ཁྱོད་ཀྱི་ཡོན་ཏན་ནམ་མཁའི་ཚད་དང་མཉམ། །སངས་རྒྱས་ཀུན་གྱིས་བརྗོད་ཀྱང་མི་ཟད་
ན། །བདག་འདྲ་རྨོངས་པས་བརྗོད་པར་ག་ལ་ནུས། །འོན་ཀྱང་རྒྱ་མཚོ་ཆེ་ལས་ཆུ་ཐིགས་ཙམ། །རྩེ་
གཅིག་མོས་གུས་དྲག་པོས་བསྟོད་བྱས་པས། །བདག་ཅག་འཁོར་བཅས་བར་ཆད་བདུད་ལས་རྒྱལ། །
བྱང་ཆུབ་སྒྲུབ་ལ་བར་ཆད་མེད་གྱུར་ཅིག །མེ་ཕོ་སྤྲེལ་ལོ་སྤྲེལ་ཟླའི་ཚེས་བཅུ་ལ། །རྭ་ག་ཨ་སྱས་བསྟོད་པའོ། །

༄༅། ། གུ་རུའི་བསྟོད་པ་ཚན་གཅིག་བཞུགས།
རྒྱལ་སྲས་གཞན་ཕན་མཐའ་ཡས།
ཟླ་བྲལ་སྟོན་པ་ཉི་མའི་གཉེན། །དྲི་མེད་མདངས་ལྡན་སིནྡྷུའི་མཚོར། །ཆུ་ཟླའི་གར་གྱིས་རྣམ་རོལ་པ། །
མཉམ་མེད་ཨོ་རྒྱན་རྡོ་རྗེ་འཆང་། །སངས་རྒྱས་གཉིས་པར་རབ་གྲགས་པའི། །མཁའ་འགྲོའི་དབང་ཕྱུག་
ཧེ་རུ་ཀ །སྲིད་གསུམ་འབྱུང་པོའི་ཚོགས་ཀུན་གྱི། །བླ་མ་དེ་ལ་གསོལ་བ་འདེབས། །ཁྱོད་སྐུ་མཚན་དཔེའི་
ལྷུན་པོ་ནི། །ཆེ་དགུའི་གཙུག་ན་རབ་ལྕི་བའི། །རིན་ཐང་ནོར་བུའི་བསྒོ་སྐལ་ལ། །སྤྱོད་འདོད་མིག་གི་
སྲེད་པ་འཕེལ། །གསུང་གསང་ཚངས་པའི་དབྱངས་སྙན་གྱིས། །བཀུག་པའི་ཐོས་འཛིན་ལུས་ཕྲ་མ། །
བརྗོད་དོན་ལྕི་བའི་ལུང་གསལ་གྱིས། །ཅིག་ཆར་སྦྲུམ་པར་གྱུར་ན་གུ། །གང་ཐུགས་རྣམ་ཀུན་མཁྱེན་པའི་
གཟིས། །བློ་ངན་མུན་པའི་དྲ་བ་ཀུན། །མིང་གི་ལྷག་མར་མཛོད་ཅིག་ཅེས། །མགོན་པོ་བདག་ནི་གསོལ་
བ་འདེབས། །ཡོན་ཏན་རྒྱ་མཚོ་ཁྱོད་ཀྱི་ནི། །ཡོན་ཏན་གྱིས་བསླུས་སྐྱེ་བོ་དག །ཡོན་ཏན་མེད་ཀྱང་སྐལ་
བཟང་གི །ཡོན་ཏན་ལ་སྤྱོད་འགྱང་མ་ལགས། །དེ་སླད་ཁྱོད་ཀྱི་ཕྲིན་ལས་ནི། །ཕྱོགས་མཐའ་གཏུགས་
པའི་རྒྱལ་ཀུན་དང་། །ཐུན་མོང་ཉིད་དུ་གྱུར་པའི་ཕྱིར། །བརྗོད་འདོད་རོ་འཛིན་དལ་བར་བས། །དེ་ལྟ་ན་
ཡང་བསིལ་ལྡན་གྱི། །འཛིན་མར་སྤྱོད་པའི་སྐྱེ་བོ་ལ། །ཐུབ་བསྟན་གཞིར་བཅས་ཁྱོད་གཅིག་པུས། །བྱིན་
པའི་མཛད་བཟང་ཨེ་མ་རྨད། །གང་ཕྱིར་བདག་ནི་མགོན་ཁྱོད་ཀྱི། །མཛད་པ་སྐྱོང་ལ་ཆེས་སྤྲོ་ན། །སྨོན་
ལོག་བདུད་ཀྱི་བར་ཆད་ལས། །རྟག་ཏུ་སྐྱོབ་པར་མཛོད་ཅིག་ཀྱེ། །མདོར་ན་ཐུབ་པའི་བསྟན་པ་ཉིད།
འཛིན་སྐྱོང་སྤེལ་བའི་ལྷག་བསམ་གྱིས། །མི་མཐུན་ཉེས་ཚོགས་ཀུན་ཞི་ཞིང༌། །མཐུན་པའི་རྐྱེན་ཀུན་ལྷུན་
གྲུབ་ཤོག །ཅེས་པའང་བསམ་ཡས་རྫོང་དཔོན་བློ་བཟང་འཇམ་དབྱངས་ཀྱི་བཞེད་སྐོང་དུ། བཙུན་པ་གཞན་ཕན་མཐའ་ཡས་ཀྱིས་ཤར་མར་སྤེལ་བ་

༄༅། །མདོ་སྔགས་བཀའ་འདུས་མཁའ་མཉམ་རང་གྲོལ་ལས༔ ངོ་མཚར་སངས་
རྒྱས་གཉིས་པར་བསྟོད་པ་ཡོན་ཏན་བསམ་ཡས་བཞུགས་སོ
ཉག་བླ་པདྨ་བདུད་འདུལ།
ཨོཾ་བུདྡྷ་གུ་རུ་པདྨ་སིདྡྷི་ཧཱུྃ༔ མཆོག་གསུམ་བླ་མར་བཅས་ལ་ཕྱག་འཚལ་ལོ༔ བཀའ་དྲིན་བསམ་ཡས་མཆོག་གསུམ་རིན་པོ་ཆེ༔ རྣམ་མཁྱེན་མདོ་སྔགས་ཉི་ཟླ་ཟུང་
འཇུག་གི ཡ་མཚན་སྤྲུལ་པའི་སྐུ་ལ་ཕྱག་འཚལ་ནས༔ མཚན་ཐོས་ཙམ་གྱིས་ཚེ་རབས་སྡིག་སྒྲིབ་འདག༔ དྲན་པ་ཙམ་གྱིས་སངས་རྒྱས་སེམས་ལ་ཤརཿ༔ མདོ་སྔགས་
ཟུང་འབྲེལ་འདི་འདྲ་དར་བའི་དུས༔ བསྐལ་པ་བརྒྱ་ལས་འབྱུང་དཀའ་ཤིན་ཏུ་དཀོན༔ དེ་བཞིན་སྤྲོ་བ་བསྐྱེད་ལ་དུས་རྒྱུན་དུ༔ མཁས་པ་གང་གིས་འདི་ལ་ནན་ཏན་
མཛོད༔ སྒོ་གསུམ་དད་ཅིང་གུས་པས་འདི་སྐད་དོ༔ ཨེ་མ་ཧོ༔ ཕྱོགས་དུས་རྒྱལ་བ་ཀུན་འདུས་ཤཱཀྱའི་སྲས༔ སངས་རྒྱས་
གཉིས་པ་དཔལ་ལྡན་པདྨ་སྐྱེས༔ དུས་གསུམ་ཀུན་མཁྱེན་ཡེ་ཤེས་མཛོད་འཛིན་པ༔ ཐུབ་དབང་སྤྲུལ་
པའི་མཆོག་ལ་ཕྱག་འཚལ་ལོ༔ གྲངས་མེད་བསགས་སྦྱངས་མངོན་རྫོགས་སངས་རྒྱས་ནས༔ སྐྱེ་བ་མེད་
པ་པད་སྡོང་རྩེ་ནས་བྱོན༔ འཆི་བ་མེད་པ་རྡོ་རྗེའི་སྐུ་བརྙེས་པ༔ སྐྱེ་འཆི་གཉིས་མེད་རྒྱལ་ལ་ཕྱག་འཚལ་
ལོ༔ གསང་སྔགས་རྡོ་རྗེ་ཐེག་པ་བསྟན་པའི་དཔལ༔ ཨིནྡྲ་བྷཱུ་ཏིས་རྒྱ་མཚོའི་ཀླུང་ནས་རྙེད༔ རྒྱལ་པོར་
མངའ་གསོལ་རྒྱལ་སྲིད་འཛིན་མཛད་ཅིང་༔ ཐ་མ་སྤངས་པར་མཛད་ལ་ཕྱག་འཚལ་ལོ༔ རྒྱ་གར་དུར་
ཁྲོད་བརྒྱད་སོགས་མཁའ་འགྲོ་ཀུན༔ བརྟུལ་ཞུགས་སྤྱོད་པས་རང་བཞིན་བྱིན་གྱིས་བརླབས༔ གཟའ་
ཆེན་བརྒྱད་སོགས་སྣང་སྲིད་མ་མོ་ཀུན༔ ཐམས་ཅད་དབང་སྡུད་མཛད་ལ་ཕྱག་འཚལ་ལོ༔ བྱ་ཁྱུང་ཚལ་
དུ་པྲ་བྷ་ཧ་སྟིའི་དྲུང་༔ བྱོན་ནས་སངས་རྒྱས་ཐུགས་དང་དབྱེར་མེད་མཛད ཐུབ་དབང་སྤྲུལ་སྐུ་
ཤཱཀྱ་སེངྒེ་གྲགསཿ མི་བརྗེད་གཟུངས་ཐོབ་མཛད་ལ་ཕྱག་འཚལ་ལོ༔ འཕགས་ཡུལ་གྲུབ་ཐོབ་རྣམས་

ཀྱི་ཐུགས་བཅུད་བླངས༔ ཡོ་ག་གསུམ་སོགས་ཆོས་རྣམས་ཐུགས་སུ་ཆུད༔ པཎ་ཆེན་ཤེས་རབ་བློ་ལྡན་
མཆོག་སྲེད་གྲགས༔ མཁས་པའི་གཙུག་རྒྱན་མཆོག་ལ་ཕྱག་འཚལ་ལོ༔ ཀེའུ་ཚང་བྲག་ལ་ཚེ་ཡི་གྲུབ་པ་
བརྙེས༔ མགོན་པོ་ཚེ་མཐའ་ཡས་དང་དབྱེར་མེད་པ༔ སྐྱེ་འཆི་གཉིས་མེད་འཕོ་འགྱུར་མི་མངའ་ཞིང་༔
ནམ་མཁའ་ལྟ་བུའི་རྗེ་ལ་ཕྱག་འཚལ་ལོ༔ ངོ་མཚར་རང་བྱུང་གྲུབ་པའི་ཆོས་སྟོན་ནས༔ ཟ་ཧོར་ཡུལ་གླིང་
སྐྱེ་འགྲོ་བདེ་ལ་བཀོདཿ༔ སློབ་དཔོན་ཆེན་པོ་པདྨ་སཾ་བྷར་གྲགས༔ ཐབས་མཁས་ཐུགས་རྗེ་ཅན་ལ་ཕྱག་
འཚལ་ལོ༔ ཨོ་རྒྱན་རྒྱལ་པོས་གུ་རུ་མེ་དཔུང་ཀློང་༔ བསྲེགས་ཚེ་རྒྱ་མཚོར་བསྒྱུར་ཞིང་ཡ་མཚན་སྟོནཿ
ཐུབ་དབང་འགྱུར་མེད་པདྨ་རྒྱལ་པོར་གྲགས༔ བསྐལ་པས་འཇིག་མེད་དཔལ་ལ་ཕྱག་འཚལ་ལོ༔ འོག་
མིན་གནས་སོགས་བྱིན་རླབས་མཛད་པའི་དུས༔ དགོངས་པའི་གསལ་ཁྱབ་ཉི་མ་འོད་ཟེར་གྲགས༔ གླིང་
བཞིའི་མུན་སེལ་རྟ་བདུན་རྒྱལ་པོ་ཡངཿ༔ ཐུགས་རྗེས་འཛིན་པར་མཛད་ལ་ཕྱག་འཚལ་ལོ༔ ཕྱི་པ་མུ་
སྟེགས་ངན་སྔགས་བདག་པོ་ནི༔ རྡུལ་ཙམ་མེད་པར་མཛད་ནས་ཆོས་ལ་བསྒྱུར༔ ཆོས་རྒྱལ་འཕགས་པ་
སེངྒེ་སྒྲ་སྒྲོགས་གྲགས༔ མུ་སྟེགས་ཕམ་པར་མཛད་ལ་ཕྱག་འཚལ་ལོ༔ ཡང་ལེ་ཤོད་དུ་བསྒྲུབ་པ་མཐར་
ཕྱིན་དུས༔ སྐྱེས་མཆོག་རྒྱལ་པོས་བོད་དུ་སྤྱན་དྲངས་ནས༔ ཁམས་གསུམ་དབང་བསྡུས་པད་འབྱུང་ཁྲོ་
ལོད་གྲགས༔ སྲིད་གསུམ་ཟིལ་གནོན་མཛད་ལ་ཕྱག་འཚལ་ལོ༔ སངས་རྒྱས་ཀུན་གྱིས་མ་འདུལ་གདུག་
པའི་ཡུལ༔ རྒྱལ་བའི་ལུང་ཟིན་རྗེས་སུ་བཀའ་གནང་བཞིན༔ རིགས་གསུམ་མགོན་དང་སངས་རྒྱས་
གཉིས་པ་ཡིས༔ འདྲེ་སྲིན་འདུལ་བར་མཛད་ལ་ཕྱག་འཚལ་ལོ༔ ཐུགས་རྗེའི་སྤྲུལ་པས་དཔལ་གྱི་བསམ་
ཡས་བཞེངས༔ རྒྱ་གར་ཆོས་རྣམས་ཐམས་ཅད་བོད་དུ་དྲངས༔ མདོ་སྔགས་དམ་ཆོས་བསྟན་པའི་སྒྲོན་
མེ་སྦར༔ རྗེ་འབངས་སྨིན་གྲོལ་མཛད་ལ་ཕྱག་འཚལ་ལོ༔ འཕགས་བོད་གཉིས་ཀྱི་གྲུབ་ཐོབ་ཡོངས་
རྫོགས་ཀྱི༔ སྤྲུལ་པ་རྒྱུན་ཆད་མེད་པས་འགྲོ་དོན་མཛད༔ སངས་རྒྱས་ཤཱཀྱ་ཐུབ་པའི་གདུལ་བྱ་ནི
བསྟན་པའི་རྒྱལ་མཚན་འཛུགས་ལ་ཕྱག་འཚལ་ལོ༔ མདོ་སྔགས་བཀའ་འདུས་མཁའ་ཁྱབ་རང་གྲོལ་
སོགས༔ འགྲོ་དོན་ཟབ་གཏེར་གྲངས་ལས་འདས་པ་སྦས༔ ཕྱོགས་བཞིའི་བྲག་ལ་སོགས་ཏེ་གྲུབ་རྟགས་
ནི༔བྱེ་བ་ཕྲག་བརྒྱ་མཛད་ལ་ཕྱག་འཚལ་ལོ༔ཐ་མར་འཆི་བདག་བདུད་ལས་རྒྱལ་བར་མཛད༔ཡ་མཚན་

དུ་མར་བཅས་ཏེ་ནམ་མཁའ་ལ༔ བྱོན་ནས་དག་པའི་ཞིང་ཁམས་ཀུན་ལ་བཞུགས༔ ཕྱོགས་བཅུའི་སངས་
རྒྱས་གྱུར་ལ་ཕྱག་འཚལ་ལོ༔ ཁྱད་པར་རྔ་ཡབ་གླིང་གི་སྲིན་པོ་ལ༔ ཆོས་ཀྱི་འཁོར་ལོ་བསྐོར་ཞིང་ཁ
གནོན་མཛད༔ རྟག་ཏུ་ཁམས་གསུམ་སེམས་ཅན་རྣམས་ལ་གཟིགས༔ མ་ལུས་འགྲོ་འདྲེན་མཛད་ལ་ཕྱག་
འཚལ་ལོ༔ མར་མི་དག་གསུམ་ཀརྨ་པ་དང་ས་དབུས་གཙང་གསུམ་གྱི་མངའ་བདག་རིན་པོ་ཆེ་མཚན་གསུམ༔ ཙོང་ཁ་པ་
སོགས་བསྟན་འཛིན་སྐྱེས་མཆོག་དང་༔རྡོར་སྨིན་ཀཿཎདཔལ་ཞེས་རྫོགས་ཟེར་སོགས་ནས་གཏེར་ཆེན་བརྒྱ་རྩ་གཏེར་ཕྲན་
སྟོང་རྩ་གཉིས༔ ཡང་གཏེར་གྲངས་མེད་སྤྲུལ་ལ་ཕྱག་འཚལ་ལོ༔ ཐོག་མར་ལས་དཀར་གྲངས་
མེད་བསགས་སྦྱངས་མཛད༔ བར་དུ་འཕགས་ཡུལ་མཛད་པ་བཅུ་གཉིས་མཛད༔ ཐ་མ་མདོ་སྔགས་
བསྟན་པ་མཐར་ཕྱིན་མཛད༔ བཀའ་དྲིན་ཚད་མེད་མཛད་ལ་ཕྱག་འཚལ་ལོ༔ དེ་བཞིན་རྫོགས་པའི་
སངས་རྒྱས་གཉིས་པ་ཡི མཛད་པའི་ཚུལ་ལ་བརྡ་ཙམ་བསྟོད་པ་ཡི དགེ་བས་བདག་སོགས་འགྲོ་ཀུན་
རྒྱུད་སྨིན་ནས༔ རྒྱལ་སྲས་ཁྱེད་ཀྱི་མཛད་དང་མཚུངས་པར་ཤོག༔ པདྨ་འབྱུང་གནས་ཁྱེད་སྐུ་ཅི་འདྲ་དངཿ
འཁོར་དང་སྐུ་ཚེའི་ཚད་དང་ཞིང་ཁམས་དང་༔ ཁྱེད་ཀྱི་མཚན་མཆོག་བཟང་པོ་ཅི་འདྲ་བ༔ དེ་འདྲ་ཁོ་ནར་
བདག་སོགས་འགྱུར་བར་ཤོག༔

༄༅། །དུས་གསུམ་ཀུན་མཁྱེན་པདྨ་ཀཱ་ར་ལ་བསྟོད་པ་མོས་གུས་ཀྱི་
ཏམྦུ་ར་ཞེས་བྱ་བ་བཞུགས་སོ། །
རྫོང་སར་འཇམ་དབྱངས་ཆོས་ཀྱི་བློ་གྲོས།
ཨོཾ་སྭ་སྟི། པདྨའི་རྒྱལ་པོ་ལྷ་ཡི་ལྷར་གྱུར་འཇིག་རྟེན་གསུམ་གྱི་བླ་མ་ནི། །འགྲོ་བའི་ཁྱུ་མཆོག་ཐུབ་པའི་
རྒྱལ་ཚབ་གསང་བའི་སྙིང་པོ་སྟོན་པ་པོ། །རྡོ་རྗེ་ཐེག་པའི་ཤིང་རྟ་ཆེན་པོ་རྡོ་རྗེའི་རིག་འཛིན་རྒྱ་མཚོའི་བུ། །
ཉིན་བྱེད་བརྒྱ་པས་གསེར་རིར་ཁྱུད་བཞིན་འཕགས་བོད་མཁས་གྲུབ་དབུས་ན་གསལ། །འདྲེན་པ་སྟོང་
གི་ཐུགས་རྗེའི་ཕྱག་གིས་རེག་པར་མ་བཟོད་བྷོ་ཊའི་ལྗོངས། །འདོད་པའི་རླབས་དང་ཞེ་སྡང་བྲག་རི་ཤིན་
ཏུ་རྒྱས་པའི་སྐྱེ་འགྲོ་རྣམས། །འབོད་སྒྲོག་མིན་ཀྱང་དེ་ཡི་ཚུལ་ལ་ཅི་དགར་སྤྱོད་པའི་ཤ་ཟའི་རིགས།
ཐབས་ལ་མཁས་པའི་ཐུགས་བསྐྱེད་འོད་ཀྱི་དྲ་བས་བཅིངས་ནས་ཐར་གླིང་ཁྱེར། །དུས་གསུམ་རྒྱལ་བ་
གཅིག་ཏུ་བཟླུམས་པའི་མཁྱེན་དང་ནུས་པ་བརྩེ་བའི་གཏེར། །ཕྱོགས་བཅུའི་ཞིང་གི་རྡུལ་གྱི་གྲངས་སྙེད་
ཡོན་ཏན་བཀོད་པ་མཐའ་ཡས་པ། །གསང་གསུམ་རྡོ་རྗེའི་དཀྱིལ་འཁོར་ཐིག་ལེར་རབ་བཀྲ་ཡེ་ཤེས་རྒྱ་
མཚོའི་གཟུགས། །མཚན་གྱི་མངོན་བརྗོད་རྫིང་རིང་ལམ་ཁྱབ་ཞིང་ཁམས་རྒྱ་མཚོར་དེ་སྙེད་སྣང་། །སྤྲོ་
དང་བསྡུ་བའི་སྲིད་ཞིའི་བྱེད་པོ་འཁོར་འདས་ཀུན་ལ་ཁྱབ་གྱུར་ཀྱང་། །རགས་པའི་དངོས་འདས་ཕྲ་རབ་
རྡུལ་བྲལ་ཤིན་ཏུ་རྣམ་དག་ནམ་མཁའི་ལུས། །གཅིག་དང་ཐ་དད་དུ་མ་ལས་འདས་བློ་ཡི་སྤྱོད་ཡུལ་དང་
བྲལ་བ། །འདི་ཡི་རང་བཞིན་བཅོམ་ལྡན་ཁྱོད་ལས་གཞན་གྱིས་དཔག་པར་མ་གྱུར་ཏེ། །ཕྲིན་ལས་མཐའ་
ཡས་ནོར་བུའི་དབྱིག་ལྡན་སྤྲིན་གྱི་བླ་བྲེ་བྲེས་པ་ལས། །ཕན་བདེའི་གྲུ་ཆར་ཀུན་ཏུ་དགའ་བྱེད་བརྟན་མའི་
ཁྱོན་ཀུན་འབེབས་པ་ཡིས། །གནས་སྐབས་མཐར་ཐུག་བདེ་བའི་དངོས་བསྐྱེད་རྩི་སྨན་བཟང་པོས་ཁྱབ་
ཅིང་དཀྲིགས། །བསྟན་དང་འགྲོ་བའི་ཉེར་འཚོའི་རྩ་ལག་ཡོངས་འདུས་དབང་པོ་ཆེས་ཆེར་རྒྱས། །རྣམ་

པར་སྣང་མཛད་ཟླ་བའི་ཞལ་དང་མི་སྐྱོད་རྡོ་རྗེ་ཅན་གྱི་བདག༔ རིན་ཆེན་ཟླ་དང་པདྨའི་སྤྱན་འཆང་དོན་
ཡོད་རྩལ་རྫོགས་ལ་སོགས་པ། །གངས་ཆེན་མཚོར་ཞིང་རྒྱལ་བ་ལོངས་སྤྱོད་རྫོགས་སྐུ་ཆེན་པོར་སྟོན།
རབ་འབྱམས་ཕྱོགས་བཅུའི་གདུལ་བྱ་འདུལ་བྱེད་མཐའ་དག་ཁྱབ་པའི་སྐུ་མངའ་བ། །བསམ་ཡས་སྒྱུ་
འཕྲུལ་དྲ་བ་ཆེན་པོའི་དཀྱིལ་འཁོར་སྤྲོ་བསྡུའི་བྱེད་པོ་ནི། །དང་པོའི་སངས་རྒྱས་དཔལ་ལྡན་བདེ་བ
མཆོག་དང་ཁྱབ་བདག་གསང་བ་འདུས། །དགྱེས་མཛད་རྡོ་རྗེ་ལ་སོགས་དངོས་གཅིག་དུ་མའི་གར་གྱིས་
སྒེག་པ་ཡི། །བདེ་བ་ཆེན་པོ་པདྨ་བཛྲ་ཐབས་ཤེས་ཁ་སྦྱོར་རོལ་བའི་སྐུ། །སྙིང་རྗེ་ཆེན་པོའི་བདུད་རྩིས་
མྱོས་པའི་སྤྱན་རྩ་རབ་དམར་རྣམ་པར་ཁྲོས། །མཆེ་བའི་མྱུ་གུ་རབ་གཙིགས་ཧ་ཧ་ཧཱུྃ་ཕཊ་འཇིགས་པའི་
གད་མོ་སྒྲོག །གར་དགུས་རབ་བརྗིད་བདུད་ཀྱི་དགྲ་ཆེན་དཔའ་བོ་ཆེན་པོ་ཧེ་རུ་ཀ །པདྨ་དྲག་པོ་རབ་ཏུ
ཁྲོས་པ་འཇིགས་མཛད་རྟ་ཡི་རྒྱལ་པོར་སྟོན། །དཔག་མེད་མགོན་དང་འཆི་མེད་དབང་པོ་ཕྱག་ན་པད་
དཀར་ལ་སོགས་པ། །ཞི་དང་ཁྲོ་གར་བྱེ་བ་ཕྲག་བརྒྱ་ཉི་ཟླ་རྒྱུ་སྐར་ལྟར་བཀྲ་ཞིང༌། །མཚན་དང་སྐུ་ཡི་རྣམ་
པའི་གྲངས་ནི་བསམ་འདས་བརྗོད་པ་དང་བྲལ་བའི། །གསུང་གི་རྡོ་རྗེ་པདྨའི་རིགས་གཙོ་པདྨ་འབྱུང་
གནས་ཞེས་སུ་བསྒྲགས། །སྟོང་གསུམ་གླིང་བཞི་བྱེ་བ་ཕྲག་བརྒྱར་གསང་གསུམ་སྒྱུ་འཕྲུལ་རོལ་མོས་
ཁྱབ། །ཛམྦུ་པྲྀཀྵ་གསེར་གྱི་གླིང་གི་མཆོག་འདིར་དྷ་ན་ཀོ་ཥའི་མཚོར། །དྲི་མེད་པདྨའི་སྡོང་པོའི་རྩེ་མོར་
རང་བྱུང་མཚན་དཔེའི་གེ་སར་བཞད། །བྱང་ཆུབ་དབང་པོའི་སྲས་ཀྱི་སྐལ་བྱོན་ངོ་མཚར་ཟློས་གར་རྣམ་པ་
བརྒྱད། །འཕགས་པའི་ཡུལ་དུ་སྟོན་པའི་བསྟན་ལ་ཐུབ་དབང་གཉིས་པའི་བྱ་བ་མཛད། །ཁྱད་པར་
བསིལ་ལྡན་སྤོས་ཀྱི་རི་བོར་ཐུགས་བསྐྱེད་ས་བོན་མ་སྨད་པས། །བྱང་ཆུབ་སེམས་དཔའི་ལུང་གིས་
དབུགས་དབྱུང་ཚངས་པ་ལྷ་ཡི་ཤིང་རྟས་དྲངས། །མདོ་སྔགས་དམ་ཆོས་ཨུ་དུམ་ཝ་རའི་དགའ་ཚལ་དར་
བབས་པར་གྱུར། །གཟུགས་ཅན་གཟུགས་མེད་དྲེགས་པའི་ཚོགས་ཀྱི་སྲོག་སྙིང་ལྕགས་ཀྱུས་དྲངས་པ་
དང༌། །བཀའ་རྟགས་རྡོ་རྗེ་རྩེ་མོ་བརྒྱ་པ་སྤྱི་བོའི་སྟེང་དུ་ལྷུང་པ་ལས། །ཆེས་ཆེར་སྙིགས་མའི་གཞན་དབང་
སྟོབས་སུ་རྒྱས་པར་གྱུར་པའི་ཚེ་ན་ཡང༌། །གང་གི་བཀའ་ལ་འགོང་བར་མི་ནུས་ཕྱག་རྒྱ་གཉེན་པོས་
བཅིངས་བཞིན་གནས། །བཤད་བཀའ་བཅུ་དང་སྒྲུབ་བརྒྱུད་བརྒྱད་ཀྱི་བསྟན་པའི་ཤིང་རྟ་ཅི་དགའ་བར། །
དཀར་འཇམ་ཡངས་པའི་ཨ་མོ་ལི་ཀར་འདྲེན་པ་རང་རང་མཐུ་མ་ལགས། །རྒྱལ་བའི་དབང་པོ་ཁྱེད་ཀྱི་

དྲིན་དུ་སེམས་ཤེས་རྣམས་ཀྱིས་ངེས་པར་རྟོགས། །བཀའ་དྲིན་མཉམ་མེད་ཨོ་རྒྱན་རྗེ་དེར་དད་པའི་ཕྱག་
གིས་ཅིས་མི་འདུད། །མདའ་བསྣུན་བི་རཱུ་ཌོམྦྷི་ནག་པོ་རིགས་ལྡན་པདྨ་དཀར་པོ་སོགས། །འཕགས་པའི་
ཡུལ་དང་ལྗོངས་འདིར་མཁས་དང་གྲུབ་པ་རྣམ་མང་ཚུལ་བསྟན་པས། །ཐུབ་དབང་བསྟན་པའི་ཉི་མ་
བསྐལ་པའི་མཐར་ཡང་འགྲིབ་མེད་ཁྱོད་ཀྱི་མཐུ། །ངོ་མཚར་ཆེན་པོ་ཤིན་ཏུ་འབྱུང་དཀའ་གསང་སྔགས་
ནང་གི་རྒྱུད་སྡེ་གསུམ། །རིན་ཆེན་རྒྱ་མཚོའི་དབྱིག་མཆོག་སྙིང་པོ་ཐུགས་སྲས་རྗེ་འབངས་རྣམས་ལ་
གདམས། །གྲུབ་པའི་མཁའ་ལྡིང་མཐོན་པོར་གཤེགས་པའི་གཏམ་གྱི་སྦྱོར་བ་སྲིད་རྩེར་སྙན། །ཕྱི་མ་ཕྱི་
མའི་འགྲོ་ལ་ཉེར་ཆགས་རྫུ་འཕྲུལ་རོལ་པ་བྱེ་བ་བརྒྱས། །ཆོས་ནོར་གཏེར་གྱིས་འཛིན་མའི་ཁྱོན་བཀང་
སྨོན་ལམ་ལས་འཕྲོ་ལུང་དུ་བསྟན། །ཆོས་དང་ནོར་གྱི་ཕོངས་པ་མི་མངའ་མཆོག་དང་དམན་པ་ཐམས་
ཅད་ཀྱིས། །རྩྭ་དང་ཤིང་དང་ཆུ་བོ་བཞིན་དུ་ནར་མར་སྤྱོད་པའི་བདེ་དགའ་འདི། །གང་གི་མཐུས་རྙེད་སྲང་
དུ་བཅལ་ན་ས་དང་ལྷུན་པོས་འདེགས་མི་ནུས། །གཏི་མུག་ལིང་ཏོག་མུན་པས་བསྒྲིབས་རྣམས་ཕ་མ་
ལའང་འཁུ་བྱེད་ན། །ཁྱོད་ཞལ་གདུང་བས་སིམ་པ་མི་བསྐྱེད་སྐྱེ་ངན་དེ་རྣམས་རྨད་པའི་གནས། །ཀྱེ་མ་ཀྱེ་
ཧུད་འགྲོ་བ་གདུག་པ་དེ་རྣམས་ལྷག་པར་བརྩེ་བས་གཟིགས། །བྱམས་པའི་ཕྱག་རིང་པདྨ་ལྟ་བུས་སྤྱི་བོར
ཡང་ཡང་ཉུག་པ་དང༌། །སྡུག་བསྔལ་ཆེ་ལྡན་སྲིད་མཚོར་ལྷུང་རྣམས་ཅོ་ཏོར་བཟུང་ནས་དྲང་བར་མཛོད། །
སྐད་ཅིག་བསྐལ་བར་སྐྱུར་བའི་ཏིང་ངེ་འཛིན་དང་རྫུ་འཕྲུལ་གོམ་གཅིག་དང༌། །སྐྱིལ་ཀྲུང་གཅིག་གིས་
སྲིད་དང་ཞི་བ་ཁེབས་པར་བྱེད་པའི་མིག་འཕྲུལ་ནི། །སྒྱུ་མ་ཆེན་པོའི་ཏིང་འཛིན་མངའ་བརྙེས་འཇམ་
དཔལ་དཔའ་བོས་མི་བཟོད་ན། །གཞན་ལྟས་ཅི་ཞིག་བརྗོད་པའི་ངལ་བ་འདི་ཡང་དོན་མེད་སྟོང་པར་
བསྙེགས། །འོན་ཀྱང་རྡོ་རྗེའི་བླ་མ་མ་ཧྭ་གུ་རུ་ཁྱོད་ཉིད་ཡིད་མཁར་རྟག་ཏུ་འཆར། །མོས་གུས་ཤུགས་
ཀྱིས་མཆི་མས་བརླན་དང་གདུང་བའི་ང་རོས་ཡང་ཡང་འབོད། །སོར་བཅུའི་པདྨོ་བརྒྱ་ཕྲག་བརྩེགས་པ་
ཚངས་གནས་འཁོར་ལོར་བཀོད་པ་དང༌། །དུས་གསུམ་བསགས་པའི་ཚོགས་གཉིས་རིན་ཆེན་ནོར་བུའི་
སྤྲིན་གྱིས་མངོན་པར་མཆོད། །ཁྱད་པར་ཟབ་མོ་གཏེར་གྱི་མཛོད་ལྡན་སྨིན་གྲོལ་སྒོ་བརྒྱ་དབྱེ་བ་དང༌། །
ལེགས་པར་གསུངས་རྣམས་ཚུལ་དང་ལྡན་པས་འཆད་དང་ཉན་བརྩོན་མཆོད་ཆེན་འདིས། །གང་ཐུགས་
དགྱེས་པའི་ཕུལ་དུ་གྱུར་ནས་གསང་གསུམ་བྱིན་རླབས་བདག་ལ་སྩོལ། །བདག་ལ་ཅུང་ཟད་འབྲེལ་བ་

ཐོབ་དང་མིང་ཙམ་ཐོས་རྣམས་རྗེས་འཛིན་མཛོད། །རྔ་ཡབ་གླིང་གི་མཆེ་རྣོན་རབ་དམར་ཁྲག་རལ་
གསིགས་ཤིང་སྡང་མིག་ཅན། །དེ་དག་ལ་ནི་ཆད་པ་དྲག་པོ་སྦྱིན་པར་སྨོན་ལམ་མཐུ་གྲུབ་པས། །དེ་དང་
དེ་ཡི་གཟུགས་སུ་ཉེར་སྟོན་ཙིཏྟའི་ས་འཛིན་མཐོན་པོའི་སྤོར། །པདྨ་འོད་ཀྱི་སྐུ་གསུམ་ཞིང་ཁམས་དབང་
འབྱོར་ལྷུན་གྲུབ་བཀོད་པ་བརྡལ། །རིག་འཛིན་དཔའ་བོ་ཌཱཀིའི་འདུ་བ་མིག་འཕྲུལ་ལྟ་བུར་རྩེན་པ་དང་། །
ཕུན་སུམ་ཚོགས་པའི་ཁྱད་པར་དུ་མས་ཡིད་འཕྲོག་སྐྱུ་མའི་སྣང་བ་ཡི། །མཁྱེན་བརྩེའི་གཟི་བྱིན་ཉི་མ་སྟོང་
གི་གཟི་འོད་ལྷམ་མེར་བཞུགས་པ་དང་། །ཐུགས་རྗེའི་འཇུག་པས་བོད་ཡུལ་འགྲོ་ལ་ཉིན་མཚན་དུས་དྲུག་
མི་གཡེལ་གཟིགས། །དུས་ཀྱི་རྒྱལ་པོ་དཀར་པོའི་ཕྱོགས་ཀྱི་ལྔ་ཕྲག་གཉིས་པའི་ཚིགས་པ་རུ། །ཤར་རིའི་
ཕྲག་ནས་རྟ་བདུན་རྒྱལ་པོའི་ཟེར་ལ་ཆིབས་ནས་གླིང་འདིར་བཞུད། །གསང་བ་གསུམ་གྱི་དངོས་གྲུབ་
སྤྲིན་ཅེས་བདེན་པའི་ཚིག་གིས་ཞལ་བཞེས་ལྟར། །རིགས་འདུས་སྟངས་དཔྱལ་མཁྱེན་པར་མཛོད་ཅིག་
ཨོ་རྒྱན་མཚོ་འཁྲུངས་རྒྱལ་བ་རྗེ། །ཟབ་དོན་གསང་མཛོད་གཏེར་ལ་དབང་བསྒྱུར་འཆི་མེད་རྡོ་རྗེའི་རིག་
པ་འཛིན། །ལུས་ཀྱི་ཟག་པ་དྭངས་མར་གནས་འགྱུར་འཁོར་བ་སྲིད་དུ་རྟག་གནས་ཤོག །བདག་གནས་
སྲིད་པའི་ཡུན་ལ་དཱ་ཧུའི་བུ་རྣམས་ལྡང་བར་མ་གྱུར་ཅིག །བསྟན་པ་རིན་ཆེན་མཆོག་ཏུ་འཕེལ་རྒྱས་བསྟན་
འཛིན་སྐྱེས་རྣམས་ཞབས་པད་བརྟན། །བསྟན་པའི་སྦྱིན་བདག་དར་ཞིང་རྒྱས་ལ་ཆབ་སྲིད་དཔལ་འབྱོར་
ཡུན་དུ་བརྟན། །འཇིག་རྟེན་ཡང་དག་ལྟ་ལ་རབ་གནས་རྫོགས་ལྡན་དཔལ་ཡོན་རྒྱས་གྱུར་ཅིག །རྩ་
གསུམ་འདུས་ཞལ་རྡོ་རྗེའི་བླ་མ་པདྨ་འབྱུང་གནས་ཞབས་པད་མོར། །ཅུང་ཟད་བསྟོད་ཅིང་སྨོན་པའི་དགེ་
འདི་བསྟན་པ་རྒྱས་པའི་རྒྱུར་བསྔོ་ན། །རྣམ་དག་བསམ་སྦྱོར་ཟླ་ཞུན་ལྟར་དཀར་བྱེ་བ་ཕྲག་བརྒྱ་འཕེལ་
གྱུར་ཅིང༌། །དེ་བཞིན་འགྲུབ་པའི་བདེན་ཚིག་མེ་ཏོག་དཔལ་རིའི་ཞིང་ནས་སྩོལ་ཅིག་ཀྱེ། །ཕྱོགས་རྣམས་
ཀུན་ཏུ་བཀྲ་ཤིས་བདེ་དགའི་དཔལ་གྱི་མེ་ཏོག་ལྡིང་གུར་ནི། །མཁའ་དབྱིངས་ཀུན་ཏུ་ཁྱབ་པར་བྲེས་དང་
ལྷ་དབང་ཀླུ་ཡི་འབྲུག་སྒྲ་སྒྲོགས། །བཀྲ་ཤིས་གྲུ་ཆར་ཟད་མེད་བསྙིལ་བས་ཡངས་པའི་ཁྱོན་ཀུན་བཀྲ་
ཤིས་ཤིང་། །བཀྲ་ཤིས་བདེ་ལེགས་གཡུང་དྲུང་འཁྱིལ་བ་རྟག་བརྟན་ཡུན་དུ་འབར་གྱུར་ཅིག །ཅེས་མཚོ་སྐྱེས་
རྡོ་རྗེར་སྨོན་ཚིག་ཏུ་བྱས་པ་འདི་འང་ཆོས་ཀྱི་བློ་གྲོས་པས་རིན་གཏེར་ཆེན་མོའི་སྨིན་གྲོལ་བར་ཆད་མེད་པ་ལེགས་པར་གྲུབ་པའི་རྗེས་ཐོག་ཏུ། དད་ཅིང་
གུས་པས་གསོལ་བ་བཏབ་པ་བཞིན་ངེས་པར་འགྲུབ་པར་བྱིན་གྱིས་བརླབ་ཏུ་གསོལ། ཤུ་བྷ་མསྟུ་སརྦ་ཛ་ག་ཏཾ།

༄༅ དཔལ་ལྡན་སངས་རྒྱས་པདྨ་འབྱུང་གནས་ཀྱི་བསྟོད་པའི་མཚན་བརྗོད་
རྡོ་རྗེའི་སྒྲ་དབྱངས་བཞུགསཿ
པདྨ་བདེ་གཤེགས་གླིང་པ།
ཨཱཨཱཿ ཟབ་གསལ་རྡོ་རྗེའི་མཁའ་ཀློང་དུ༔ སྤྲོས་བྲལ་གཉུག་མའི་འོད་སྟོང་འབར༔ མཁྱེན་བརྩེའི་སྣང་བས་
ས་གསུམ་ཁྱབ༔ ཐུགས་རྗེ་ཀུན་ཏུ་རྒྱས་ལ་འདུད༔ དཔལ་ལྡན་རྡོ་རྗེ་ཀུན་ཏུ་བཟང་༔ དེ་བཞིན་གཤེགས་
པའི་འཁོར་ལོ་འཆང་༔ མཐའ་མེད་འགྲོ་སྣང་རྣམ་པར་གསལ༔ པདྨ་རྣམ་པར་རྒྱས་པ་པོ༔ ཚིག་གི་རང་
བཞིན་སྟོང་པའི་རྩལ༔ དོན་གྱི་དམ་པ་མི་འགྱུར་བ༔ འདུས་མ་བྱས་ཉིད་ངོ་བོའི་གཞི༔ ཐུགས་དམ་སྟོན་
པས་སྟོན་པ་པོ༔ རྡོ་རྗེའི་སྒྲ་དབྱངས་མི་བཟད་པ༔ ཤིན་ཏུ་རྣམ་དག་ནམ་མཁའི་སྒྲ༔ ཀུན་ཁྱབ་རང་བཞིན་
སྒྱུ་འཕྲུལ་འཆང་༔ རྒྱུད་ཀྱི་དོན་ཀུན་སྟོན་པ་པོ༔ རིམ་པ་མཐའ་དག་རྣམ་རྫོགས་པ༔ གསང་སྔགས་ཆེན་
པོའི་ཚུལ་མཆོག་གི༔ རྡོ་རྗེས་འཇིག་རྟེན་གསུམ་གཡོ་བ༔ རྒྱུད་ཀྱི་རྒྱལ་པོ་དབྱེ་བ་པོ༔ མ་རིག་བདུད་ཀྱི་
ཕུང་པོའི་ཁམས༔ རྔམ་པས་ཟ་བྱེད་ཤེས་རབ་མེ༔ རྟོག་པ་མེད་ལས་རབ་མཆེད་པ༔ ཡེ་ཤེས་ཆེན་པོ་
འབར་བ་པོ༔ བློ་གྲོས་སྣང་བ་རྣམ་འབྱེད་ཀྱི༔ ཤེས་རབ་ཆེན་པོའི་དྲྭ་བ་ཡིས༔ སྲིད་པའི་རྣམ་པ་ཀུན་
འཆིངས་པ༔ འོད་ཟེར་འཁོར་ལོ་འཕྲོས་པ་པོ༔ མི་གནས་ཤེས་རབ་རྡོ་རྗེའི་མིག༔ རྣམ་པ་ཀུན་གསལ་མ་
འགག་པའི༔ ཕྱག་རྒྱའི་རོལ་པ་དུ་མར་འཆར༔ རྡོ་རྗེའི་ལྟ་བ་འཆང་བ་པོ༔ དུག་གསུམ་འཁྲུགས་པའི་
ཁམས་གསུམ་ལ༔ ཞི་མཛད་བླ་ན་མེད་པའི་སྐྱབས༔ ཐོག་མཐའ་མེད་པར་རབ་གནས་པ༔ མི་གཡོའི་
མགོན་པོར་བཞུགས་པ་པོ༔ ལས་རྣམས་མཐུ་ཡིས་གདུང་བ་ལ༔ རྣམ་དག་རང་བཞིན་ཐུགས་རྗེའི་སྨན༔
སོ་སོར་གང་ལ་གང་འདུལ་བས༔ ཟུག་རྔུའི་འཇིགས་པ་སེལ་བ་པོ༔ རྡོ་རྗེའི་གཞི་ལས་མ་གཡོས་པའི༔
དེ་བཞིན་གཤེགས་ཀུན་འདུས་པའི་དཔལ གསུང་གི་དབང་ཕྱུག་གར་གྱི་བདགཿ རིགས་ཀུན་ངེས་

པར་མཉམ་པ་པོ༔ དྲི་མས་མ་རྙོག་དྭངས་པའི་མཚོར༔ ཞི་བའི་སྙིང་པོ་ཡི་གེའི་གཟུགས༔ འཁོར་ལོའི་རྣམ་
པ་དཔག་མེད་མགོན༔ ཐོག་མའི་བླ་མར་བཞེངས་པ་པོ༔ མུ་མེད་ཡེ་ཤེས་ཀུན་ཏུ་འཕྲོ༔ སྐྱབས་བྲལ་
ཡོངས་ཀྱི་བསྟང་བ་གཅིག༔ རྣམ་པར་དྲང་དང་ངེས་པའི་རྒྱུད༔ རྡོ་རྗེའི་ལྕེ་བརྒྱས་བཀྲོལ་བ་པོ༔ ཡངས་པ་
ཆེན་པོའི་དུས་འཁོར་དུ༔ སྐྱེ་དང་འདའ་བའི་རྣམ་ཀུན་བསྡོམས༔ རྡོ་རྗེའི་དཀྱིལ་འཁོར་མཐའ་ཡས་པ༔
གདལ་བའི་དྲྭ་བ་འཛིན་པ་པོ༔ སེང་གེ་བྱེ་བས་བཏེག་པའི་ཁྲིར༔ ཨཱ་ལི་ཀཱ་ལིའི་རང་བཞིན་སྙོམས༔ མི་
སྐྱེ་མི་དམིགས་རྡོ་རྗེའི་སྐུ༔ འཇིགས་པ་མ་ལུས་གནོན་པ་པོ༔ སྲིད་པའི་སྐྱོན་ཀུན་རྣམ་བྱང་བ༔ རྣམ་པར་
སྣང་གསལ་པདྨའི་སྦུབས༔ སྤྲོས་པ་མེད་པར་ལྷུམས་ཞུགས་པས༔ དངས་མ་རབ་ཏུ་འཆང་བ་པོ༔ རབ་ཏུ་
དགའ་བའི་ཆགས་པ་ཆེས༔ སྲིད་པའི་ཆགས་ཀུན་རྣམ་འཇོམས་པ༔ ཆོས་ཉིད་ཆགས་མེད་ཡེ་ཤེས་འཆང་༔
རྡོ་རྗེའི་ཆགས་པ་རྒྱས་པ་པོ༔ རབ་ཏུ་འབར་བའི་རྣམ་པ་ཅན༔ གར་བརྒྱའི་རོལ་པ་རྣམ་གདེངས་པསཿ
ཉོན་མོངས་མ་ལུས་གཞོམ་མཛད་པ༔ ཁྲོ་བོ་མཆོག་ཏུ་རྔམ་པ་པོ༔ རྣམ་ཀུན་གསལ་བ་དུས་ཀྱི་མེ༔ རྡོ་རྗེའི་
གཤོག་པའི་དབྱིངས་ནས་འབར༔ སྡུག་བསྔལ་ཕུང་པོ་སྲེག་བྱེད་པའི༔ ཡེ་ཤེས་མེ་ཆེན་མཆེད་པ་པོ༔ སྒྲིབ་
པའི་མུན་པར་འཁྱམས་རྣམས་ལ༔ རིག་པའི་ཡེ་ཤེས་ཀྱིས༔ དཔའ་བོའི་ཆ་ལུགས་དུ་མ་འཆང་༔ མཛེས་
པའི་ཉམས་ཀྱིས་སྒེག་ཅིང་བཞད༔ གཞོན་ནུའི་ཡོན་ཏན་སྟོན་པ་པོ༔ ཚངས་པའི་གླུ་དབྱངས་རྡོ་རྗེའི་སྒྲ༔
འཇིག་རྟེན་དྲུག་གི་ཁམས་སུ་སྒྲོགས༔ མི་འཇིགས་སེང་གེའི་ངར་ཆེན་པོས༔ ལྟ་ངན་རི་དྭགས་འཇོམས་པ་
པོ༔ ཡེ་ཤེས་དཔག་མེད་འཆར་བའི་སྒོར༔ ཉོན་མོངས་འཇུག་པའི་དུས་མེད་དེ༔ དྲང་སྲོང་སྟོན་པའི་ངང་
ཚུལ་ཅན༔ སྲུང་བའི་གཏན་ཚིགས་འཆང་བ་པོ༔ སྲིད་པའི་འཁོར་ལོ་ཁ་ལོ་སྐྱུར༔ སྣང་ཁར་བྱེད་དང་ཐིམ་
པར་བྱེད༔ གསལ་བྱེད་འོད་ཀྱི་དྲྭ་བ་འཁྱུགས༔ དབང་ཕྱུག་མཆོག་ཏུ་དགྱེས་པ་པོ༔ ཚད་མེད་རྒྱལ་བ་
བྱམས་པའི་གཏེརཿ ཕྱོགས་བཅུའི་ཞིང་དུ་རབ་སྣང་བའི༔ སྣང་བྱེད་འགྲོ་བའི་སྒྲོན་མེ་མཆོག༔ བློ་གྲོས་རྡོ་
རྗེ་འཆང་བ་པོ༔ ངན་པར་སོང་བ་ཐམས་ཅད་ལ ཏིང་འཛིན་སྒྱུ་མའི་མཛད་པ་གཡོ༔ རྣམ་པར་མཁྱེན་
པའི་འདུ་སྒོ་ཕྱེས ཐུགས་ཆེན་ལམ་སྟོན་མཛད་པ་པོ༔ སྲིད་རྩེའི་མལ་དུ་སོན་པ་ཡང་༔ ཤེས་རབ་རྡོ་རྗེའི་
སྒྲ་སྐད་ཀྱིས༔ སྐད་ཅིག་གཅིག་ལ་རབ་ཏུ་བསང་༔ ཞེན་པའི་གནས་རྣམས་བསལ་བ་པོ༔ སྐྱེ་བའི་ཕྲེང་
ཐག་སེམས་ཀྱི་རྒྱུན༔ བདག་དང་བདག་གིར་གཟུང་བའི་ཁམས༔ འོད་གསལ་གསང་བའི་རལ་གྲི་ཡིས༔

རང་བཞིན་ངང་དུ་གཅོད་པ་པོ༔ གདོད་ནས་དྲང་བ་རྡོ་རྗེའི་རྒྱུད༔ ལོག་པར་བརྟགས་རྟོག་དང་བྲལ་བརཿ
ལྷན་ཅིག་སྟོན་པས་ཡོ་ཕྱོགས་བསལ༔ མ་ནོར་ངེས་པའི་སྟོན་པ་པོ༔ ཡོན་ཏན་མཆོག་དང་ཡེ་ཤེས་མཆོག༔
གནས་ཀྱི་མཆོག་ཉིད་མི་འགྱུར་བ༔ དུས་ཀྱི་མཆོག་ཏུ་ལྷན་བཞུགས་ཏེ༔ མཆོག་གི་དམ་པ་འགྱེད་པ་པོ༔
སྒྱུ་མའི་ལྷ་མོ་རྩེ་བརྒྱ་པ༔ རྡོ་རྗེའི་ལྕུག་མ་འཁྲིལ་བག་ཅན༔ སྐུ་ཡི་རྟེན་དུ་བཀྲམ་པའི་རྒྱན༔ གར་གྱིས་སྒྱུ་
ལུས་དགྱེས་པ་པོ༔ ཕྱག་རྒྱ་རྒྱས་པས་སྟོང་གསུམ་ཁེངས༔ རྣམ་པར་ཕྲ་བ་འོད་ཀྱི་ལྕེ རྒྱུན་གྱི་འཁོར་
ལོར་བསྐྱངས་པ་ཅན༔ གསང་བའི་བདག་པོ་བཞད་པ་པོ༔ དབྱིངས་སུ་ཤར་བའི་ལྷ་ཆེན་གྱི༔ གསལ་
ལམ་ཡངས་པའི་སྙིང་པོ་འཛིན༔ མ་ལུས་ཐམས་ཅད་འོད་ཀྱིས་འཕྲུལ༔ རིགས་མཆོག་སྣང་བ་གསལ་བ་
པོ༔ ཕུང་པོ་གདན་དུ་བཀྲམ་པ་ཡི༔ ནམ་མཁའ་ཀུན་ཏུ་བཟང་མོའི་ཀློང་༔ རྡོ་རྗེའི་སྐྱིལ་ཀྲུང་དང་ལྡན་
པའི རྫོགས་སངས་རྒྱས་པར་དབང་བ་པོ༔ ཐིག་ལེ་ཟླུམ་པོར་དྲྭ་བས་བསྐོར༔ ཤེས་རབ་སྣང་བས་རྣམ་
པར་སངས༔ སྒྲིབ་གཉིས་མཐའ་ནས་ཡོངས་དག་པཿ དབང་པོ་དག་ལས་འདས་པ་པོ༔ དཔལ་ལྡན་མི་
འགྱུར་གསང་བའི་དོན༔ འོག་མིན་ལ་ནི་རྟག་ཏུ་འཕྲོ༔ འཁོར་ལོ་ལྔ་ལྡན་བྱང་ཆུབ་ཆེ༔ ཡོངས་ཀྱི་དམ་
པར་སྣང་བ་པོ༔ ཧ་ལ་བཟའ་བའི་དམ་བཅས་རྒྱུད༔ རྡོ་རྗེའི་བདུད་རྩི་རང་ལས་བྱུང་༔ དག་པའི་སྒྲ་ཆེན་
དབྱིངས་ལས་ཤར༔ རྟོག་མེད་ཡེ་ཤེས་འཆང་བ་པོ༔ བདུད་རྩིའི་སྤྲིན་ཆེན་ཕུང་པོ་འཕྱོ༔ མཆོད་པ་དམ་
པའི་རླབས་འཕྲོ་བ༔ འོད་ཟེར་ངད་ལ་དུས་འཁོར་འདུ༔ བདེ་བ་མཆོག་ལ་དགྱེས་པ་པོ༔ ཐུབ་ཆེན་ཉིད་ཀྱི་
སྐུར་སྣང་བས༔ བདུད་བཞིའི་དཔུང་འཇོམས་རྫུ་འཕྲུལ་བདག༔ མངོན་ཤེས་རྒྱ་མཚོའི་གནས་ཀུན་
གཟིགས༔ སྤྲུལ་པའི་མཛད་པ་སྟོན་པ་པོ༔ སྟོབས་བཅུའི་བདག་པོ་ཀུན་གྱི་གཙོ༔ ཡོན་ཏན་མཐའ་ཡས་
རབ་ཏུ་ཆུད༔ མི་ཤེས་རྨོངས་པ་རྣམ་པར་སྤངས༔ རྣམ་མང་འོད་ཟེར་འགྱེད་པ་པོ༔ ཤེས་བྱའི་ཡུལ་ལ་
མངའ་དབང་བསྒྱུར༔ རང་གི་དེ་ཉིད་རྣམ་པར་གསང་༔ ཐུན་མོང་དག་གིས་སྤྱོད་ཡུལ་བྲལ༔ དོན་
དམ་གསང་བ་འཛིན་པ་པོ༔ སྟོང་པ་ཉིད་ཀྱི་རང་བཞིན་ལས༔ ཀུན་ཏུ་ཉམས་པར་མི་སྲིད་ཀྱང་༔ སྙིང་རྗེའི་
དཀྱིལ་འཁོར་རྟག་ཏུ་འཆར༔ འགྲོ་བའི་དོན་ཀུན་མཛད་པ་པོ༔ སྲིད་པའི་ངང་ལས་ཤུགས་ཀྱིས་འདའ༔
ཞི་བའི་གནས་སུ་འཁྱམས་མིན་ཏེ༔ འཇིགས་མེད་ང་རོ་སླར་ཡང་སྒྲོགས༔ སྲིད་ཞིའི་མགོན་དུ་བཞེངས་པ་
པོ༔ མི་འགྱུར་ནམ་མཁའ་ཆེན་པོའི་མདོག༔ རྒྱུ་སྐར་ཕྲེང་བའི་བཀོད་པ་བསྟན༔ ཚོམ་བུའི་རང་བཞིན་

གསལ་བའི་བདག༔ ཁྱབ་བདག་ཆེན་པོར་གྲུབ་པ་པོ༔ ཡེ་ཤེས་རྒྱ་མཚོའི་འཁོར་ལོ་འཆང་༔ བཀོད་པའི་
རྒྱན་ཆ་བལྟ་ན་སྡུག༔ དཔག་བསམ་ཤིང་དང་ནོར་བུ་བཞིན༔ གདུལ་བྱའི་རེ་བ་སྐོང་བ་པོ༔ སྐད་ཅིག་དོན་
ཀུན་ལྷུན་གྱིས་གྲུབ༔ དཔག་མེད་རོལ་གར་ཁྱོན་ཡངས་པས༔ བསམ་གྱིས་མི་ཁྱབ་རབ་འབྱམས་ལས༔
མ་ལུས་འགྲུབ་པའི་རྒྱལ་བ་པོ༔ རྣམ་པར་ཤེས་པའི་ཡུལ་སྣང་ལ༔ སྐུ་དང་འཁོར་ལོ་རྣམ་བཀོད་དེ༔ ཞིང་
ཁམས་རྒྱ་མཚོ་ཀུན་ཏུ་འཆརཿ ཟག་མེད་ཟེར་སྣང་འཛིན་པ་པོ༔ མཐའ་ཡས་བསོད་ནམས་ཚོགས་ཀྱི་
ཞིང་༔ དུས་གསུམ་ཀུན་ཏུ་བཟང་པོའི་ངང་༔ མཆོག་ཏུ་མི་འགྱུར་རིགས་ཀྱི་དབང་༔ སྤྱི་དཔལ་ཆེན་པོར་
དབང་བ་པོ༔ རྡོ་རྗེ་སྲིན་པོ་ཁྲོས་པ་ཡིས༔ བདུད་ཀྱི་གྲོང་ཁྱེར་ཐ་དག་འཇོམས༔ གསང་བའི་ང་རྒྱལ་ཆེར་
བརྟན་པ༔ ཐོད་པའི་ཕྲེང་བ་འཛིན་པ་པོ༔ གདུག་པའི་འཐོར་རླུང་དྲག་ཏུ་གཡོཿ རྔམ་པ་ཆེན་པོ་རུ་ལུའི་སྒྲ
ཕྱོགས་བཅུའི་ཞིང་དུ་འཇིགས་པར་སྒྲོགས༔ དཔལ་ཆེན་ཕྱག་རྒྱ་འཆང་བ་པོ༔ རྡོ་རྗེའི་རལ་པ་སྤྱི་བོར་
བརྫིས༔ ཡེ་ཤེས་མེ་ལྕེ་ཕྱོགས་སུ་འཁྱིལ ཁམས་གསུམ་འཁོར་བའི་དགྲ་ལས་རྒྱལ ཧེ་རུའི་ཆ་ལུགས་
འཆང་བ་པོ༔ རྡོ་རྗེའི་ཁྲོ་མོ་འབར་བ་འཁྲིལ༔ ཕྱག་རྒྱའི་དུང་ཁྲག་དགྱེས་པར་སྟོབ༔ ཁྲག་འཐུང་དཔའ་བོ་
ཉམས་ལྡན་པ༔ སྲིད་རྩ་དྲུངས་ནས་བཞེས་པ་པོ༔ ཟ་བྱེད་འོད་དང་འབར་བྱེད་འོད༔ གཟི་བྱིན་འོད་ཀྱི་རྡོ་
རྗེའི་ལྕེ༔ གྲོང་ཁྱེར་གསུམ་དུ་འབེབས་པར་བྱེད༔ ལོག་པར་རྟོག་པ་བསྒྲལ་བ་པོ༔ སྲིད་པའི་ཕག་ནག་
སྟེང་ནས་གནོན༔ དུག་སྦྲུལ་གདུག་པའི་ཆུན་པོ་འཕྱངས༔ མཁའ་ལྡིང་དམར་པོ་ཕྱག་རྩེས་འགུགས༔
སེང་གླང་མི་ལྤགས་མནབས་པ་པོ༔ རླབས་ཆེན་ཡེ་ཤེས་རྡོ་རྗེའི་གཤོག༔ རྣམ་གདེངས་ནམ་མཁའ་ཆེན
པོར་བསྐྱོདཿ༔ དབྱེར་མེད་རྡོ་རྗེའི་ས་ལ་ཕྱིན༔ སྟོབས་ཆེན་ཉིད་ལ་གཤེགས་པ་པོ༔ བྱེ་བ་ཕྲག་བརྒྱའི་
འཇིག་རྟེན་ལ༔ གར་གྱི་རྣམ་འགྱུར་དུ་མར་སྟོན༔ ཞིང་རྡུལ་མཉམ་པའི་འགྲོ་བ་འདྲེན༔ མཛད་པ་བསམ་
ལས་འདས་པ་པོ༔ འཆི་མེད་བདུད་རྩིའི་ཁམས་ཀུན་རྒྱས༔ ཡན་ལག་དཔག་མེད་རབ་ཏུ་སྤྲོས༔ བདེ་
བར་གཤེགས་པའི་འབྱུང་གནས་ཆེ༔ སྐྱེ་བའི་མཐའ་དང་བྲལ་བ་པོ༔ མཐའ་དག་ཞི་བའི་མེ་ལོང་ལ
རང་བཞིན་ཉིད་ཀྱི་སྣང་བརྙན་བཀོད༔ དཔལ་གྱི་རོལ་པ་རབ་རྒྱས་པ༔ དྲི་མེད་པདྨ་གྱེས་པ་པོ༔ དེ་
བཞིན་དུ་ནི་ངང་སོན་པས༔ སྟུག་པོ་བཀོད་པའི་ཞིང་ཁམས་བཀྲམ༔ ཀུན་གྱི་གཞི་རུ་མངོན་སངས་རྒྱས༔
སྲིད་གསུམ་ཡུལ་ལས་འདས་པ་པོ༔ བསྐལ་པ་དཔག་མེད་འགྲིམས་པའི་འགྲོའི༔ གཉེན་པོ་གཅིག་གྱུར་

མ་ལུས་པའི༔ ཐོད་པའི་མེ་ཏོག་གཅིག་ཏུ་གྱུར༔ རྒྱན་གྱི་དབང་པོར་སྣང་བ་པོ༔ ཟག་མེད་རྡོ་རྗེའི་མཛོད་
ཁང་དུ༔ རྒྱན་གྱི་འཁོར་ལོ་ཡོད་དོ་ཅོག༔ འཛིན་ཞིང་ཉམས་པ་ཅན་གྱི་འགྲོར༔ རྟག་ཏུ་བརྩེ་ཆེན་འཕྲོས་པ་
པོ༔ མི་གནས་ཐབས་ཀྱི་རྡོ་རྗེ་ལ༔ མ་འགགས་ཤེས་རབ་བདེ་བའི་དབྱིངས༔ གཉིས་མེད་རྣམ་ཀུན་མཆོག་
ལྡན་ཆེར༔ ལྷན་ཅིག་ཏུ་ནི་བཞུགས་པ་པོ༔ འདས་དང་མ་བྱོན་ད་ལྟར་གྱི༔ དུས་གསུམ་སངས་རྒྱས་མ་
ལུས་པའི༔ སྐུ་གསུང་ཐུགས་ཀྱི་རང་བཞིན་དུ༔ ལྷུན་གྱིས་གྲུབ་པའི་བླ་མར་འདུད༔ ས་མ་ཡཱ༔ རྒྱ་རྒྱ་རྒྱ༔
སངས་རྒྱས་པདྨ་འབྱུང་གནས་ཀྱི༔ བསྟོད་པའི་མཚན་བརྗོད་རྡོ་རྗེའི་སྒྲ༔ ལྔ་བརྒྱ་དུས་ཀྱི་གང་ཟག་གི༔
སྒོ་གསུམ་མི་ཕྱེད་རྡོ་རྗེའི་ལྕེས༔ ལན་གཅིག་ཙམ་ཡང་མོས་བརྗོད་ན༔ བདེན་པ་ཆེན་པོའི་ཁྱད་པར་གྱིས༔
འབྲེལ་བས་མཐར་ཐུག་མངོན་སངས་རྒྱས༔ གནས་སྐབས་འདོད་དོན་རྩོལ་མེད་འགྲུབ༔ ས་མ་ཡཱ༔ ཞེས་རྒྱ་
གར་གྱི་རིག་འཛིན་བི་མ་མི་ཏྲས་ཡེ་ཤེས་སྒྱུ་མའི་སྐུར་བསྟན་ཅིང་རྡོ་རྗེའི་ཚིགས་སུ་བཅད་དེ་ལྔ་བརྒྱའི་ཐ་མར་སྐྱེས་པའི་བརྡ་སྒྱུར་བ་པདྨ་བདེ་གཤེགས་གླིང་
པ་ལ་གནང་བའོ༔

༄༅། །སྔགས་སྟོན་ལོངས་སྐུ་པདྨ་རྒྱལ་པོ་ལ་བསྟོད་པ་དཔག་བསམ་
འདོད་འཇོ་ཞེས་བྱ་བ་བཞུགས་སོ། །
རིག་འཛིན་གསང་བདག་གླིང་པ།
ཨོཾ་སྭསྟི་སིདྡྷི། རྒྱལ་བ་ཀུན་གྱི་གསུང་གི་དབང་ཕྱུག་འཕགས་མཆོག་འོད་མཚན་སྟོང་འབར་རིན་ཆེན་ལྷུན་
པོ་མཁའ་ཁྱབ་མཁའ་ཡི་རྡོ་རྗེ་ལས། །ཕུལ་བྱུང་ངོ་མཚར་མཆོག་འབར་མི་ཤིགས་ཐུགས་ཀྱི་དྭངས་མའི་
མཁྱེན་བརྩེ་ནུས་པའི་ཟློས་སྤྲིན་པད་རཱག་མདོག་འཚེར་ཨོ་ཌི་ཡཱའི། །རླུང་ལྷའི་ཕྱོགས་ཆའི་ནོར་འཛིན་
ཁྱོན་ཡངས་ཡན་ལག་བརྒྱད་ལྡན་འདོད་རྒུའི་འོ་མཚོ་རྙོགས་བྲལ་དྲི་མེད་གཉན་པ་མཱ་ཀཱིའི་ལྷུམས། །སྐད་
ཅིག་ཐོལ་སྐྱེས་རིན་ཆེན་པད་སྡོང་ཟེའུ་འབྲུ་རབ་བཞད་འཛུམ་དབུས་ལྷར་བཅས་འཇིག་རྟེན་གསུམ་གྱི་
མཆོད་སྡོང་གཅིག་པུ་པ། །རྒྱལ་བའི་དབང་པོ་ཀུན་མཁྱེན་སངས་རྒྱས་གཉིས་པ་གདུལ་བྱ་སྤྱི་དང་ཁྱད་
པཪ་སྐལ་བཟང་རིགས་ཅན་ཨིནྡྲ་བྷ་ཏིའི་དཔྱིད། །བསོད་ནམས་བྱེ་བའི་མཚན་དཔེའི་དཀྱིལ་འཁོར་
མཁའ་དང་མཉམ་པའི་བཀོད་པ་ཕུན་ཚོགས་རོལ་མོ་ས་ཆེན་གསུམ་དུ་ལྷམ་མེར་བརྡལ། །བརྒྱུད་གསུམ་
རིག་འཛིན་བླ་མའི་ཞལ་སྐྱིན་གཅིག་ཟླུམ་ལུས་ཅན་རྒྱ་མཚོའི་ཕན་དང་བདེ་བའི་གཉེན་གཅིག་རྐང་
གཉིས་རྣམས་ཀྱི་མཆོག །ཁྱབ་བདག་དྲུག་པ་པདྨ་ཀ་རའི་སྐུ་ཡི་འཁོར་ལོ་བསམ་ཡས་སྒྱུ་འཕྲུལ་དྲ་བའི་
རྒྱན་རོལ་མཆོག་དེར་མགོས་ཕྱག་འཚལ། །དུས་གསུམ་རྒྱལ་བཀའ་ཟབ་དང་རྒྱ་ཆེའི་ཆོས་ཀྱི་སྒོ་མོ་ཕ་
མཐར་མི་མངོན་དཔོག་བྲལ་བསམ་ཡས་རིན་ཆེན་ནོར་གླིང་ནས། །ཀུན་གྱི་དབང་པོ་རྒྱུ་དང་འབྲས་བུའི་
པ་སྟེགས་ཇི་སྙེད་དག་གི་དབྱིག་གཏེར་རོལ་མོ་ལྷ་དབང་རྔ་ཆེན་ཉིད། །བསྐལ་མང་གོང་ནས་ཚོགས་
ཟུང་རབ་བསགས་དགེ་ལེགས་བྱེ་བའི་རིགས་ཅན་གདུལ་བྱའི་རྣ་དབང་དགའ་སྟོན་མི་ཟད་ལོངས་སྤྱོད་
འཕྲུལ། །རབ་ཏུ་རྡུང་མཁས་གསང་ཆེན་རྡོ་རྗེའི་སྟོན་པ་མཆོག་གང་བྱེད་པོ་ཉག་གཅིག་ཉིད་ལས་གཞན་

མིན་དུས་གསུམ་འབྱུང་བར་དཀའ། །ཤིན་ཏུ་རྙེད་དཀའི་ཐེག་མཆོག་རྒྱལ་པོ་གསང་བ་བསམ་གྱིས་མི་
ཁྱབ་མེ་ཏོག་ཨུ་དུམ་བཱ་རའི་སྡོང་པོ་འབྱུང་དཀའ་བཞིན། །དཀོན་པའི་ཆོས་མཆོག་ལྷུན་གྲུབ་གསང་བའི་
བཅུད་ཕུལ་སྨིན་གྲོལ་ཆོས་ཆར་སྲིད་དང་ཞི་བའི་ཁམས་སུ་རྩོལ་མེད་ཀུན་ཏུ་འབེབས། །ལས་ཅན་དབང་
རྣོན་སྙིང་པོའི་ཞིང་ས་གཤིན་པོའི་ཁྱོན་ཡངས་ཕུན་ཚོགས་མོས་དགེའི་ཐ་གྲུ་ཕྱོགས་བཅུའི་ཞིང་ཁམས་མ་
ལུས་ཀུན། །འདོད་རྒུའི་གཏེར་ཆེན་འཕྲུལ་གྱི་གསང་མཛོད་ཡོངས་འདུའི་ལྗོན་པའི་སྙེ་མ་རབ་འཁྲུངས
མཚོ་སྐྱེས་རྡོ་རྗེའི་གསུང་མཆོག་མགོས་ཕྱག་འཚལ། །འོད་གསལ་མི་ཤིགས་གསང་བའི་སྙིང་པོ་གང་གི་
རང་བཞིན་འདུས་མ་ཡེ་བྱས་བྱང་ཆུབ་རྡོ་རྗེ་ཟག་མེད་སྤྲིན་གྱི་བཅུད། །འཆི་མེད་སུམ་རྩེན་རོ་བདའ་བདུད་
རྩིའི་བཅུད་ཀུན་ཤིན་ཏུ་མོག་པོར་བྱེད་པའི་བདེ་བར་གཤེགས་པའི་ཡེ་ཤེས་མཆོག་དམ་པ། །
དུས་གསུམ་རྒྱལ་དང་ཀུན་འགྲོའི་ཡིད་ཅན་མཐའ་ཡས་ཇི་སྙེད་མ་ལུས་ཀུན་ལ་གཟོད་ནས་ལྷན་སྐྱེས་
མཛོད་གཏེར་རང་ཆས་སུ། །ཀུན་ཁྱབ་རྟག་པ་རྒྱུན་འཁོར་མི་ཟད་གསང་བ་རྣམ་གྲོལ་མཆོག་གི་མངའ་
དབང་རྫོགས་པའི་རྒྱལ་སྲིད་རབ་བརླིང་ཡོངས་གྲུབ་རྩེར། །རྟག་ཁྱབ་ལྷུན་གྲུབ་འཕོ་མེད་ཞི་བ་གཡུང་
དྲུང་བདེ་ཆེན་རྒྱལ་པོ་མ་ངེས་རྩེད་འཇོ་འབུམ་ཕྲག་རབ་འབར་བསམ་མི་ཁྱབ། །ཟློས་པའི་གར་ཆེན་
འཁོར་དང་འདས་པའི་དབྱིངས་ཆེན་མུ་མེད་ཀུན་ཏུ་ཐོགས་པ་མེད་པར་རབ་སྒྲོག་འཕུར་འགྲོས་གཡོ་བའི་
རྒྱུན།སྲིད་ཞི་ཡི་སངས་རྒྱས་ལ་ཡང་སངས་རྒྱས་པའི་རྒྱལ་བློན་བཙུན་མོ་དམ་པ་སྲས་དང་མངའ་
འབངས་ངོ་མཚར་ཕུལ་རབ་སྡེ། །དེ་ལྟའི་དོན་གཉིས་མཆོག་སྦྱིན་རྒྱལ་བའི་དབང་པོ་མཚོར་འཁྲུངས་པདྨ་
རྒྱལ་པོ་འགྲོ་ལྔའི་བླ་མའི་ཐུགས་མཆོག་དེར་ཕྱག་འཚལ། །ལམ་གྱི་བདེན་པ་རྒྱུ་འབྲས་ཟུང་སྒོ་རིམ་དང་
ཅིག་ཆར་གསེར་གྱི་ཤིང་རྟ་གཟུངས་སྤྲིན་སྙིང་པོའི་རྣམ་འགྲོས་བུལ་མྱུར་ལས། །སྤངས་དང་རྟོགས་པའི་
ཡོན་ཏན་རྩོལ་བཅས་རྩོལ་མེད་ས་བཅུ་ལམ་ལྔའི་ཚུལ་བཞི་མཐའ་དྲུག་འགྲོ་ཁམས་མཆོག་དམན་དབང་
ངོ་རུ། །ཤིན་ཏུ་སྟོན་མཁས་རྨད་དུ་བྱུང་བའི་མཛད་བཟང་ཕྲེང་ཚར་སྟོང་དུ་འབར་བའི་དཔྱིད་མཆོག་
ཐབས་མཁས་ཐུགས་རྗེའི་ཕུལ་དམ་པ། །རབ་འབྱམས་རྒྱལ་དང་སྲས་ཀུན་སྒྲོལ་བའི་དཀྱིལ་འཁོར་
གཅིག་ཏུ་ཡོངས་སུ་གྲུབ་པ་སྟོབས་བཅུ་མངའ་བའི་བདག་ཉིད་ཆེན་པོའི་སྡེ། །སྲིད་པ་གསུམ་གྱི་གདུལ་བྱ་
མཆོག་དང་བར་མ་ཐ་མའི་ཡིད་ཅན་རྒྱ་མཚོ་མ་ལུས་མི་ལུས་ལུས་པ་མེད་པ་ལ། །གནས་སྐབས་མཐར་

ཐུག་ཀུན་ཏུ་ཕན་བདེའི་དངོས་གཏེར་མི་ཟད་ནམ་མཁའ་མཛོད་ཀྱི་དགའ་སྟོན་མཛོད་སྤྲིན་འགྱེད་མཁས་
དྲང་སྲོང་ཆེ། །ཀུན་འགྲོ་སྲིད་པའི་གྲོང་དྲུག་མཚོ་ཆེན་ཡོངས་སུ་སྐེམས་ལ་རྣམ་པར་བྱང་བའི་ཕ་རོལ་ཐར་
པའི་གླིང་མཆོག་སྒྲོལ་མཛད་པའི། །ཡིད་བཞིན་ནོར་འདྲའི་འདོད་སྟེར་རོལ་པའི་དངོས་གྲུབ་རྒྱ་མཚོ་
མཆོག་སྩོལ་རྨད་བྱུང་ཟ་ཧོར་མཁན་ཆེན་ཡོན་ཏན་དེར་ཕྱག་འཚལ། །ལྷུན་གྲུབ་རྡོ་རྗེ་སྙིང་པོ་ཟབ་དང་རྒྱ་
ཆེ་ཚུལ་རོལ་བྱིས་བློའི་མདུན་ངོར་མི་གནས་རབ་ཞི་སྤྲོས་པའི་གྲྭ་ཟུར་འཕྱན། །ཡོངས་གྲོལ་རྣམ་ལྔའི་རྒྱ་
མཚོ་རྩོལ་མེད་ཐུགས་རྗེ་ཆེན་པོ་གདུལ་བྱའི་ཁམས་ལ་ཡིད་བཞིན་དབང་གི་རྒྱལ་པོ་ལྟར། །འབད་པ་མེད་
པའི་འདོད་སྦྱིན་རྟག་ཁྱབ་ལྷུན་གྲུབ་མི་ཟད་གསང་བ་གསུམ་མམ་རྟག་པ་རྒྱུན་གྱི་འཁོར་ལོ་མཁའ་དང་
མཉམ། །གཤེགས་དང་འབྱོན་འགྱུར་ད་ལྟར་བཞུགས་པའི་རྒྱལ་མཆོག་སྲས་དང་སློབ་མར་བཅས་པའི་
ཁྱུ་ཚོགས་ཇི་སྙེད་ཀུན་གྱི་རྣམ་བཞིའི་དཔལ། །ཕུན་ཚོགས་ཆོས་ཀུན་རབ་ཏུ་ཞུམ་ཞིང་མགོ་འཕང་སྨད་དེ་
ཕ་མཐར་སྙིལ་བའི་བླ་ན་མེད་པའི་ཕྲེང་ཚར་གཡོ་བ་ཅན། །འཇིག་རྟེན་གསུམ་པོ་ཀུན་ན་ཡོངས་སུ་གྲགས་
པའི་དཔའ་བོ་ཆེན་པོ་རྒྱལ་སྲས་ཐུ་བོ་ཀུན་གྱི་མཆོག་གྱུར་འཇིགས་མེད་སྡེ། །ཁམས་གསུམ་ཕྱག་མས་
འདེབས་ཤིང་སྐུ་གསུམ་འོག་མིན་ཤིན་ཏུ་ལྷུན་མཐོ་མཆོག་ལ་འདྲེན་པའི་དེད་དཔོན་དམ་པ་ཆེས་ཆེར་
འཕྲུལ། །འཁོར་འདས་ཡོངས་ཀྱི་སྤྱི་དཔལ་ཆེན་པོ་འགྲོ་བ་རྒྱུད་ལྔའི་མགོན་པོ་གཅིག་པུ་མཆོག་གྱུར་
པདྨའི་ཕྲིན་ལས་དེར་ཕྱག་འཚལ། །ཞེས་པའང་སྔགས་སྟོན་ལོངས་སྐུ་པདྨ་རྒྱལ་པོ་ལ་བསྟོད་པ་དཔག་བསམ་འདོད་འཇོ་ཞེས་བྱ་བ་འདི་
ཉིད། གང་གི་ཐུགས་རྗེའི་གྲིབ་བསིལ་གྱིས་འཚོ་བའི་རིག་འཛིན་གསང་བདག་གླིང་པའི་སྡེས། བསྟོད་དབྱངས་སྨོན་ཚིག་ཏུ་དཔལ་ལྷ་ལས་བབས་པའི་
འོག་མིན་ཨོ་རྒྱན་མཁན་སློབ་ཆོས་གསུམ་གྱི་ཆོས་འཁོར་བསམ་ཡས་མི་འགྱུར་ལྷུན་གྱིས་གྲུབ་པའི་དགའ་ཚལ། ལུང་བསྟན་བེ་ཙ་གླིང་དུ་སྤེལ་བའི་ཡིག་
རིས་སོར་རྩེར་བསྟར་བ་པོ། གཞོན་ནུ་སྡེས་བགྱིས་པ་འདིས་ཀྱང་། སྐྱེ་རྒུའི་ཡིད་ཅན་མཚོར་འཁྲུངས་པདྨ་སཾ་བྷ་ཝའི་གོ་འཕང་ལ་འགོད་པའི་རྒྱུར་གྱུར་ཅིག  སརྦ་ཛ་ག་ཏཾ།།

༄༅། ། མཐིང་མདོག་འོད་བརྒྱས་མཛེས་པ་འབུམ་སོགས།
རྡོ་གྲུབ་འཇིགས་མེད་བསྟན་པའི་ཉི་མ།
མཐིང་མདོག་འོད་བརྒྱས་མཛེས་པ་འབུམ་བྱིན་པས། །ཁོངས་པས་དྲེགས་པའི་རྦ་རླབས་འཁྲི་ཤིང་ཅན། །
དྲི་མེད་སིནྡྷུའི་ཆུ་གཏེར་དྭངས་པའི་ངོགས། །མཚན་དཔེའི་ཟླ་བ་གསར་ངོམ་མཚོ་སྐྱེས་རྗེ། ༡ །མཚོ་སྐྱེས་
རྒྱུ་སྐར་ལང་ཚོ་མ་རྙིང་པ། །དུ་མའི་ཕྲེང་བ་དངར་བའི་ལྷ་གྲལ་ན། །གེ་སར་ཟླ་གཞོན་འཛིན་པའི་འདབ་
སྟོང་སྦུབས། །བཅུ་དྲུག་ལང་ཚོས་སྒེག་པ་མཚོ་སྐྱེས་རྗེ། ༢ །འཕོ་ཆེན་ཡེ་ཤེས་རྡོ་རྗེ་གཉུག་མའི་སྲོག །
སྣང་སྟོང་མི་ཤིགས་དྭངས་མའི་འཇོ་སྒེག་དང་། །ཆགས་པའི་ཐ་ཚིག་ནམ་ཡང་མི་ལྷོད་པའི། །སྤྱོད་ཡུལ་
བསམ་གྱིས་མི་ཁྱབ་མཚོ་སྐྱེས་རྗེ། ༣ །གཞི་དབྱིངས་རང་བྱུང་གདོད་མའི་ཆོས་ཉིད་དང༌། །གཞི་སྣང་འོད་
གསལ་མཆོག་གི་ཏི་ལ་ཀ །ཟུང་འཇུག་སྒྱུ་འཕྲུལ་དྲ་བའི་འཁོར་ལོ་ཆེ། །གཟུགས་སྐུའི་རོལ་མོར་འབར་བ་
མཚོ་སྐྱེས་རྗེ། ༤ །རྣམ་པ་ཀུན་གྱི་མཆོག་ལྡན་སྟོང་པའི་དབྱིངས། །རྣམ་བཅས་བདེ་ཆེན་འཁོར་ལོར་
མཉམ་སྦྱོར་བའི། །རྣམ་ཀུན་མཆོག་ཏུ་མི་འགྱུར་ཡེ་ཤེས་ཆེ། །སྒྱུ་མའི་ལང་ཚོར་སྣང་བ་མཚོ་སྐྱེས་རྗེ། ༥ །
གཟུགས་སྐུའི་རོལ་མོར་སྣང་ལ་རང་བཞིན་མེད། །གཤིས་ལ་རང་བཞིན་མེད་ཀྱང་གཟུགས་སྐུར་སྣང་། །
སྣང་དང་མི་སྣང་མཚན་མ་ཉེར་ཞི་བའི། །ངོ་མཚར་བསམ་གྱིས་མི་ཁྱབ་མཚོ་སྐྱེས་རྗེ། ༦ །ཞིང་སྔགས་
ལྷན་སྐྱེས་མཁའ་འགྲོ་འབུམ་ཕྲག་གིས། །བདེ་མཆོག་བདེ་བའི་ཟློས་གར་རྣམ་གཡོ་བའི། །གནས་ཡུལ་
ཉེར་བཞིའི་གྲོང་ཁྱེར་བཀོད་པ་ན། །བརྟུལ་ཞུགས་མཆོག་གི་རོལ་སྟོན་མཚོ་སྐྱེས་རྗེ། ༧ །ཆགས་མེད་
ཆགས་པའི་འཕྲུལ་ཆེན་བྱེ་བ་བརྒྱས། །ཟག་མེད་བདེ་བ་མཆོག་གི་དཔལ་སྟེར་བའི། །མཁའ་སྤྱོད་མཁའ་
འགྲོའི་དགའ་སྟོན་རྒྱས་མཛད་པའི། །དགྱེས་མཛད་ཧེ་རུ་ཀ་དཔལ་མཚོ་སྐྱེས་རྗེ། ༨ །ཁམས་གསུམ་སྲོག་
གི་གཤེད་གྱུར་སྒྲ་གཅན་ལྟོར། །ཉི་ཟླའི་རྒྱུ་བ་བཀག་པའི་མོད་ཉིད་ལ། །རྟག་ཆེན་འཆི་བ་མེད་པའི་སྐུར་

བཞེངས་པ། །ཚེ་དབང་གྲུབ་པའི་རིག་འཛིན་མཚོ་སྐྱེས་རྗེ། ༩ །གཅིག་དང་དུ་མར་མ་གྲུབ་ཡེ་ཤེས་ཆེ། །
མཁའ་ཁྱབ་ཞི་དང་ཁྲོ་བོའི་དཀྱིལ་འཁོར་དུ། །སྣང་བའི་འཕྲུལ་ཆེན་འགོག་ཏུ་མ་མཆིས་པ། །ཕྲིན་ལས་
སྣང་བ་མཆོག་སྩོལ་མཚོ་སྐྱེས་རྗེ། ༡༠ །ཐུགས་རྗེ་བཀའ་དྲིན་མཚུངས་མེད་མཚོ་སྐྱེས་ལྷ། །ཡིད་ཀྱི་འདུན་
སར་རྟག་ཏུ་བསྙེན་བྱས་ནས། །ཆེད་བརྗོད་གདམ་གྱི་རྫ་རྔ་འདི་བརྡུངས་ན། །འཛད་མེད་གྲུབ་གཉིས་སྣང་
བ་ཆར་དུ་སྙིལ། །ཞེས་པའང་འཇིགས་མེད་པས་གང་དྲན་ལྷུག་པར་བརྗོད་པའོ། །

༄༅། །ཨོ་རྒྱན་ཆོས་ཀྱི་རྒྱལ་པོ་པདྨ་སམྦྷ་ཝ་ལ་བསྟོད་པའི་རབ་ཏུ་བྱེད་པ་
རིག་འཛིན་དགྱེས་པའི་གླུ་དབྱངས།
སྤྲུལ་སྐུ་གསུང་རབ་རྒྱ་མཚོ།
དཔལ་ལྡན་ཆོས་དབྱིངས་ནམ་མཁའི་ངོས་ལ་ཉེས་པའི་ཆུ་འཛིན་དག་པའི་ཁམས། །ཀུན་གཟིགས་མཁྱེན་
བརྩེ་ཉི་ཟླའི་སྣང་བ་ཟུང་འབྲེལ་འཆར་ནུབ་མེད་པའི་མདངས། །འཇའ་ལུས་རྡོ་རྗེའི་སྐུ་རུ་མངོན་བཞེངས་
རང་སྣང་ལོངས་སྐུའི་རྒྱལ་སྲིད་དང་། །ལྷན་ཅིག་སྐྱུ་འཕྲུལ་དྲ་བའི་རྣམ་རོལ་རྒྱལ་དབང་མཚོ་སྐྱེས་རྡོ་རྗེར་
འདུད། །གང་གི་སྐུ་གསུང་ཐུགས་ཡོན་འཕྲིན་ལས་ཀྱི། །བླ་མེད་གསང་བས་མཁའ་དབྱིངས་ལ་འཁྱུད་
ཅིང་། །ཁྱད་པར་བསིལ་ལྗོངས་བསོད་ནམས་རྒྱན་གྱུར་པའི། །རྣམ་ཐར་བཀའ་དྲིན་གཞལ་དུ་མེད་པའི་
ཚུལ། །རྒྱ་མཚོ་ཆེ་ལས་སྙིམ་པའི་ཆུ་བཞིན་དུ། །དད་གུས་མེ་ཏོག་གསར་བའི་རྩེར་བཀོད་དེ། །བསྟོད་
ཚིག་དྲི་བཟང་བློ་ལྡན་བུང་བའི་ཡིད། །འགུགས་པའི་མཆོད་པའི་སྤྲིན་འདིས་རྣམ་པར་མཆོད། །མགོན་པོ་
ཁྱོད་ཀྱི་སྐུ་ཡི་གསང་བ་མི་ཤིགས་འོད་ལྔའི་རང་མདངས་ཟེར། །ཀུན་རྟོག་སྤྲིན་གྱི་སྒྲིབ་བྱེད་ཟད་པའི་འོད་
གསལ་རང་སྣང་ཡེ་ཤེས་སྐུ། །འཕོ་བ་ཆེན་པོའི་རྒྱལ་སྲིད་མཆོག་ལ་རྟག་ཏུ་གཡོ་བ་མེད་བཞུགས་པས། །
སྐྱེ་གནས་རྣམ་བཞིས་བསྡུས་པ་མིན་ན་ཁྱོད་སྐུ་ཇི་ལྟར་བརྫུས་ཏེ་སྐྱེས། །རྡོ་རྗེའི་ཚིག་དོན་རྟོགས་དཀའ་
ཚུལ་བཞིའི་རྒྱན། །མ་རྟོགས་ཉིང་འཁྲུལ་བྱིས་པའི་བློ་གྲོས་ཀྱིས། །མཁའ་དབྱིངས་རྡུལ་དམར་རུམ་དུ་
ཉིན་བྱེད་གཟི། །གསལ་བ་མིན་ལྟར་ཁྱོད་ཀྱི་གསང་བ་བསླད། །ཁམས་དྲུག་འདུས་པའི་མི་གཙང་གོང་བུ་
དང་། །དྭངས་པའི་རྡུལ་དུ་གྲུབ་པའི་ལུས་སྤངས་ཤིང་། །གཟུགས་སྣང་ཉེ་བར་བཀག་པའི་སྙོམས་འཇུག་
གིས། །རེ་ཞིག་ཆགས་བྲལ་མཛད་པའང་མ་ཡིན་ཏེ། །བག་ལ་ཉལ་གྱི་ཚང་ཚིང་འཁྲིགས་པ་ཡི། །ཀུན་
རྟོག་སེམས་སུ་གྲུབ་པའི་ཕྲ་བའི་ལུས། །མི་རྟག་སྡུག་བསྔལ་སྟོང་དང་བདག་མེད་པའི། །ཁྱད་པར་འཛིན་

པའི་སྐྱུ་མ་རིང་དུ་སྤངས། །འགྲོ་འོང་ལ་སོགས་ཀུན་རྟོག་སྤྲོས་པའི་ཆ། །མི་དམིགས་མཁའ་དབྱིངས་
གཞལ་མེད་ཁང་ཉིད་དུ། །རྣམ་ཐར་བསམ་མི་ཁྱབ་པས་རོལ་པ་ཡི། །ཡེ་ཤེས་སྐུ་ཡི་གསང་བ་རྒྱ་མཚོའི་
རྡུལ། །གྲངས་མེད་བསྐལ་བར་བདག་ཉིད་ཆ་རྣམས་ཀྱིས། །དབྱངས་ཀྱི་ཡན་ལག་རྒྱ་མཚོས་བགྲངས་ན་
ཡང༌། །གྲངས་སུ་མཚོན་མིན་དཔེ་ཟླ་རྙེད་མིན་ན། །བྱིས་བློས་འཇལ་འདོད་ངལ་བ་ཁོ་ནར་ཟད། །འོན་
ཀྱང་དྭངས་པའི་ཡིད་ཀྱི་རྫིང་བུ་རུ། །ཁྱོད་སྐུའི་གཟུགས་བརྙན་གསལ་བར་བཀོད་པ་ཡི། །དད་པའི་
ལེགས་བྱས་མཆོག་ཐུན་གྲུབ་པའི་ནོར། །འགུགས་པའི་ལྕགས་ཀྱུར་ངེས་སླད་རི་མོར་བྱེད། །འོག་མིན་
ཞིང་དུ་རང་སྣང་ལོངས་སྤྱོད་རྫོགས། །མཁའ་དང་མཉམ་པ་ཉིད་ལས་མ་གཡོས་བཞིན། །ཕྱོགས་བཅུར་
ཁྱོད་སྤྲུལ་ལོངས་སྐུའི་སྟོན་འཁོར་ཞིང་། །ལྔ་ལྡན་སྣང་བ་མི་འགོག་ལྷུན་གྲུབ་རྒྱན། །འགྲོ་དྲུག་ཁམས་ལ་
ཐུགས་རྗེས་རྣམ་བཀོད་པའི། །འགྲོ་འདུལ་སྤྲུལ་སྐུ་ཐུབ་པ་དྲུག་ཉིད་ཀྱང་། །ཇི་སྲིད་གདུལ་བྱའི་སྐྱེ་བོ་མ་
ཟད་པ། །དེ་སྲིད་རྒྱུན་མི་ཆད་པའི་རྣམ་འཕྲུལ་ངོམ། །དེ་ལྟར་སྐུ་གསུམ་གསང་བ་བསམ་ཡས་ལས། །
སྐལ་ལྡན་མོས་ངོར་ངོ་མཚར་རྡོ་རྗེའི་སྐུ། །སྐྱེ་འཆི་བྲལ་བའི་གོ་འཕང་བརྙེས་པའི་ཚུལ། །བརྡ་ཐབས་ཀྱིས་
མཚོན་བརྫུས་སྐྱེས་སྤྲུལ་སྐུ་ནི། །ཡིད་འཕྲོག་ངེས་འབྱུང་བློ་ཡི་པད་སྡོང་རྩེར། །དྲི་མེད་བྱང་ཆུབ་སེམས་
གཉིས་ཉི་ཟླ་ལ། །བཅུ་དྲུག་དགའ་བའི་བགྲང་བྱ་རྫོགས་པ་ཡི། །བདེ་སྟོང་དཀར་ལ་དམར་མདངས་
ཆགས་པའི་སྐུ། །སྟོན་དུས་མཁའ་ལ་ཟླ་བ་ཤར་བ་བཞིན། །དག་པའི་རིག་འཛིན་འཁོར་གྱི་རྒྱུ་སྐར་ནང་། །
གསལ་རྫོགས་མཚན་དང་དཔེ་བྱད་རབ་འབར་བཞིན། །ལྷམ་མེ་ལྷན་ནེ་ལྷང་ངེར་བཞུགས་པ་ཡི། །ཆོས་
ཉིད་རོ་གཅིག་ཞལ་གྱི་དཀྱིལ་འཁོར་ནི། །ཚར་གཅོད་རྗེས་འཛིན་འཕྲིན་ལས་ཀུན་མཛད་པའི། །རབ་
འབྱམས་ཞི་ཁྲོའི་ངོ་བོར་བཞུགས་པའི་བརྡར། །ཁྲོ་འཛུམ་ཉམས་ཀྱིས་ཤིན་ཏུ་སྒེག་ཅིང་འབར། །གནག་
སྣུམ་དྲི་ཞིམ་རལ་བའི་ལྕང་ལོ་ཡིས། །སྐུ་སྟོད་སིལ་བུར་ཁེབས་པའི་མཛེས་སྡུག་ཅན། །དབུ་ལ་རིགས་
ལྔའི་དབང་རྟགས་རབ་རྫོགས་པའི། །འདབ་ལྡན་མཉེན་ཞུ་རྡོ་རྗེའི་ཏོག་ཅན་ལ། །ཆོས་ཉིད་མཁའ་
དབྱིངས་རྩལ་ཆེན་གྱིས་གཅོད་པའི། །ཐེག་མཆོག་ཨ་ཏི་མཚོན་པའི་བྱ་རྒྱལ་སྒྲོ། །འོད་ལྔ་ལྷུན་གྲུབ་དར་
སྣས་བཅིངས་པ་ནི། །ཟུང་འཇུག་རྒྱལ་སྲིད་མཆོག་ལ་དབང་བསྒྱུར་བརྡ། །ཕྱག་གཡས་ཐབས་ཀྱིས་
མཁའ་ལ་གསོར་བ་ཡི། །སྐུ་ལྔ་ལྷུན་གྲུབ་རྡོ་རྗེ་རྩེ་ལྔ་བས། །གཟུང་འཛིན་རྟོག་པའི་གདོན་ལ་བསྡིགས་

ཙམ་གྱིས། །སྣང་སྲིད་དྲེགས་པ་མཐའ་དག་ཟིལ་གྱིས་གནོན། །གཡོན་པ་ཤེས་རབ་མཉམ་བཞག་ཕྱག་རྒྱ་
ཡིས། །བདེ་སྟོང་བྷནྡྷར་གཙང་རྨེའི་རྟོག་སྤངས་པའི། །ཡེ་ཤེས་བདུད་རྩི་ལྔ་ལྡན་ཚེ་བུམ་མཆོག །སྐྱེ་འཆི་
བགྲེས་རྒུད་བྲལ་བའི་རྟགས་སུ་བསྣམས། །ཕྱི་རུ་ཉན་ཐོས་སྤྱོད་པ་སྐྱོང་བ་ཡི། །གསེར་མདོག་མེ་ཏོག་
རིས་བཀྲ་ཆོས་གོས་དང༌། །ནང་དུ་གསང་དོན་རྟོགས་པས་མྱོས་པ་ཡི། །ཆོས་དབྱིངས་ནམ་མཁའི་
མདངས་འཛིན་ཕོད་ཁ་ཆེ། །ཆགས་པའི་སྐྱོན་བྲལ་བདེ་ཆེན་ཕོ་ཉའི་ལམ། །བསྟེན་པའི་བརྟུལ་ཞུགས་
མཚོན་པའི་གསང་གོས་དཀར། །ཕྱི་ནང་གཉིས་མེད་གཞན་ཕན་ཐེག་པ་ཆེའི། །ཟབ་བེར་འདོང་མ་རྣམས་
ནི་སྐུ་ལ་གསོལ། །ཨེ་ཡིག་མི་འགྱུར་བདེ་བ་འདྲེན་པའི་དཔྱིད། །སྦས་ཚུལ་ཁ་ཊཾ་གྲུ་མོར་བརྟེན་པ་ཡིས། །
ཝཾ་ཡིག་རྣམ་ཀུན་མཆོག་ལྡན་སྟོང་པ་དང༌། །མཉམ་སྦྱོར་ཆོས་སྐུའི་སྟོན་པར་ཞལ་གྱིས་བཞེས། །ཚོགས་
གཉིས་ཟབ་ཡངས་འོ་མཚོ་འཁྱིལ་བའི་དབུས། །འོད་ལྔ་སྐུ་རུ་སྨིན་པའི་འཇའ་ཚོན་ཟེར། །དྭངས་མའི་ཁ་
དོག་ལྔ་ལྡན་ཟླུམ་འཁྲིགས་ནང་། །ཆོས་ཀྱི་རྒྱལ་པོ་རོལ་བའི་སྟབས་ཀྱིས་བཞུགས། །མཚན་དཔེའི་སྐུ་
མཆོག་མཆོག་ཏུ་མཛེས་པའི་བ་སྤུའི་ཁུང་རེས་རེས་མོས་མ་ཡིན་པར། །དུས་གསུམ་ཤེས་བྱ་བྱ་བྱེད་དང་
བཅས་མཁྱེན་ཅིང་གསལ་སྟོན་སྟོན་ཁྱོད་ཀྱི་སྐུ། །མཚན་བརྒྱད་རྣམ་རོལ་རོལ་པ་མི་ཟད་སྲིད་པའི་མཐར་
ཡང་ཡང་ཡང་འཕྲུལ་པ་ཡིས། །མངོན་མཐོ་ངེས་ལེགས་ལེགས་པའི་ལམ་ལ་ལུས་ཅན་རབ་བཀོད་བཀོད་
པ་བསམ་མི་ཁྱབ། །དེ་ལྟར་ཁྱོད་སྐུ་ཡིད་ལ་ལེགས་བསྒོམས་ཏེ། །ཅུང་ཟད་བསྟོད་པའི་དགེ་ལེགས་འོད་
དཀར་གཟིས། །ལས་ཉོན་འཁྲུལ་པའི་མུན་པ་སངས་གྱུར་ཏེ། །པདྨ་འོད་དུ་ཁྱོད་དྲུང་དབུགས་དབྱུང་
ནས། །སྤྲུལ་པའི་ཞལ་བཟང་མཚན་དཔེའི་གཟི་འབར་བའི། །མཐོང་གྲོལ་སྐུ་མཆོག་ནོར་བུའི་ཅོད་པན་
ཆེ། །མངོན་སུམ་མིག་གི་བདུད་རྩིར་གྱུར་མ་ཐག །རབ་ཏུ་དགའ་བའི་ས་མཆོག་ནོན་གྱུར་ཅིག །ཨོ་རྒྱན་
ཆོས་ཀྱི་རྒྱལ་པོ་ལ་བསྟོད་པའི་རབ་ཏུ་བྱེད་པ་རིག་འཛིན་དགྱེས་པའི་གླུ་དབྱངས་ཞེས་བྱ་བ་ལས་སྐུ་ལ་
བསྟོད་པའི་སྐབས་ཏེ་དང་པོའོ། །
དབྱིངས་དང་ཡེ་ཤེས་མཉམ་པར་སྦྱོར་བ་ཡི། །བདེ་ཆེན་བྱང་ཆུབ་སེམས་ཀྱི་རྡོ་རྗེའི་སྐུ། །གྲུབ་པའི་
སློབ་དཔོན་གཟུགས་སུ་རྣམ་རོལ་པའི། །པདྨའི་ཅོད་པན་ཚེ་རབས་ཕྲེང་བའི་རྒྱན། །མི་ཤིགས་རླུང་གི་
རང་མདངས་རྡོ་རྗེ་གསུམ་གྱི་མདངས་སུ་ཉེར་བཀུག་པས། །ཐ་མལ་བརྗོད་པའི་རང་བཞིན་བརྗོད་མེད་

ཆོས་ཀྱི་འཁོར་ལོར་ཐིམ་པ་ལས། །རྣམ་པ་ཀུན་གྱི་མཆོག་ལྡན་བརྗོད་མེད་བརྗོད་པའི་རྡོ་རྗེའི་གསུང་
དབྱངས་ནི། །ཚངས་དབྱངས་ཡན་ལག་དྲུག་ཅུས་ཉེར་མཛེས་སྐལ་བཟང་རྣ་བའི་བདུད་རྩི་ཆེ། །བྱང་ཆུབ་
ཆེན་པོས་མངོན་དུ་མཛད་ནས་ནི། །ལེགས་པར་གསུངས་པས་ཡང་དག་བླང་བ་དང་། །ཕྱོགས་རེ་མ་ཡིན་
ཐུགས་རྗེ་ཆེན་པོ་ཡིས། །སེམས་ཅན་ཀུན་གྱི་དབང་དུ་མཛད་པ་དང་། །རེ་འགའ་ཙམ་མིན་དུས་གསུམ་
ཐམས་ཅད་དུ། །རྒྱུན་མི་ཆད་པར་འཇུག་པ་ཉིད་དང་ནི། །ཆོས་ལ་སེར་སྣས་དཔེ་མཁྱུད་མེད་པ་ཡིས། །
དགོངས་དོན་རབ་ཏུ་ལྡན་པ་ཉིད་ཀྱི་གསུང་། །རང་རང་སོ་སོའི་ཁམས་དང་བསམ་པ་དང་། །འཚམ་པར་
རབ་ཏུ་དབྱེ་བ་ཉིད་དང་ནི། །དབྱངས་ཀྱི་ཡན་ལག་ལྔ་དང་ལྡན་པ་ཡིས། །སྙན་ལ་འཇེབས་པས་ཁྱད་པར་
འཕགས་པའི་རྟེན། །གསུང་གཅིག་ཉིད་ཀྱིས་འཁོར་གྱི་དཀྱིལ་འཁོར་དང་། །འཇིག་རྟེན་ཀུན་ཏུ་གོ་བར་
མཛད་པ་ཉིད། །མཐའ་གཉིས་རྣམ་པར་བསལ་བའི་དོན་གྱིས་ནི། །ཇི་སྙེད་གསུངས་པ་དབུ་མར་གདགས་
པའི་ངང་། །གདུལ་བྱ་དབང་པོ་སྨིན་པའི་དུས་ཉིད་དུ། །གྲོལ་བྱེད་ཟབ་མོའི་ཆོས་སྒོ་འབྱེད་པ་དང༌། །
གསུང་གི་གདངས་རེར་ཡན་ལག་དྲུག་ཅུ་ཡི། །ཡོན་ཏན་ཡོངས་སུ་འཛིན་པ་ཉིད་ཀྱིས་ན། །ལེགས་པར་
གསུངས་པའི་ཁྱད་པར་རྣམ་པ་བཅུས། །ལེགས་པར་གསུངས་པའི་ཡོན་ཏན་ལྡན་པ་ཡི། །མགོན་པོ་ཁྱོད་
གསུང་ཐོས་གྲོལ་རིན་ཆེན་སྒྲོམ། །བརྒྱད་ཁྲི་བཞི་སྟོང་ཆོས་ཀྱི་ནོར་བུས་གཏམས། །དེ་ལྟར་ན་ཡང་སྐལ་
བཟང་སྐྱེ་བོ་རྣམས། །བྱང་ཆུབ་ཆེན་པོར་བདེ་བླག་འཇུག་པའི་ཐབས། །ཐེག་མཆོག་གསེར་གྱི་ཐེམ་སྐས་
རྣམ་པ་དགུའི། །མན་ངག་ཆོས་ཀྱི་ཉིང་ཁུའི་རྒྱལ་ཐབས་ཀྱིས། །བསིལ་ལྗོངས་བསོད་ནམས་སྐལ་བ་སྦོམ་
པོ་རུ། །མཛད་པའི་ཚུལ་འདིས་ཡིད་རབ་འཕྲོག་གྱུར་ཏེ། །ཁྱོད་གསུང་སྙིང་ལ་བཅགས་པའི་རིག་འཛིན་
ཚོགས། །གྲུབ་གཉིས་དགའ་སྟོན་དཔལ་གྱིས་མྱོས་འདི་རྨད། །བདེན་བཞིའི་བླང་དོར་ཉན་ཐོས་ཐེག་པ་
དང་། །རྒྱལ་བའི་གསུང་གི་གཅེས་མཛོད་རྟེན་འབྲེལ་ཆོས། །རང་རྒྱལ་ཐེག་པས་ཐོག་མར་ངེས་འབྱུང་བློ། །
བསླབ་གསུམ་ཐར་འདོད་སྤྱི་ཡི་བཙས་སུ་གདམས། །དེ་ནས་ཐེག་པ་ཆེན་པོའི་འཇུག་སྒོ་མཆོག །བྱང་
ཆུབ་སེམས་དང་སྤྱོད་པ་ཕྱིན་དྲུག་གི །བྱང་སེམས་ཐེག་པས་སྐལ་བཟང་མཐའ་དག་གི །ལམ་ཆེན་ཕ་
རོལ་ཕྱིན་པའི་གཞུང་ཤིང་བཙུགས། །ཁྱད་པར་མཐར་ཐུག་འབྲས་བུ་བདག་ཉིད་ཀྱིས། །ཚོགས་གཉིས་
རྫོགས་པའི་མྱུར་ལམ་འདོད་པ་ལ། །དམ་ཚིག་སྒྲུབ་དང་གྲུབ་པ་རྣམ་གསུམ་གྱིས། །གྲུབ་པ་བརྒྱད་ཀྱི་

གཏེར་ཁ་ཁྱོད་ཀྱིས་ཕྱེས། །སྐུ་གསུང་ཐུགས་ཀྱི་རང་བཞིན་ལམ་བྱེད་པའི། །རྣལ་འབྱོར་གསུམ་གྱིས་
རིགས་ཅན་རྣམ་པ་གསུམ། །གསང་བ་མཆོག་གི་གནས་སུ་བཀྲི་བ་ཡི། །ཟླ་མེད་རྡོ་རྗེའི་སློབ་དཔོན་ཁྱོད་
འབའ་ཞིག །རྗོད་བྱེད་རྣམ་པ་ཀུན་ལྡན་ཚངས་པའི་དབྱངས་གཅིག་ལ་འགྲོ་བ་སོ་སོའི་སྒྲ་སྐད་དང༌། །
བརྗོད་བྱ་རྣམ་པ་ཀུན་ལྡན་དགོངས་དོན་གཅིག་ལ་རང་རང་ཁམས་དང་མཐུན་པའི་ཆོས། །རབ་རྫོགས་
རྣམ་པ་ཀུན་ལྡན་གསུང་དབྱངས་གཅིག་གི་མི་ཟད་ཡོན་ཏན་ནོར་བུའི་གཏེར། །མཁྱེན་པའི་རྣམ་པ་ཀུན་
ལྡན་གྲངས་མེད་གཅིག་གིས་གཞལ་ཀྱང་འཇལ་བར་མི་ནུས་ན། །བདག་འདྲས་བརྗོད་པ་ལྟ་ཅི་དྲན་པ་
ཡང་། །སྙིང་ལ་འཇིགས་པ་སྟེར་བའི་གནས་ཡིན་མོད། །དད་པའི་སྤུ་ལོང་གཡོ་བའི་མོས་གུས་ཀྱིས། །
རྣམ་དཔྱོད་སོར་མོས་གསུང་གསང་རྔ་ཆེན་བསྐུལ། །དེ་ལྟར་ཁྱོད་གསུང་ཅུང་ཟད་བསྟོད་པ་ཡིས། །སྐ་
གསུམ་འོག་མིན་ཁང་བཟང་ཉམས་དགའ་བར། །འཁྲིད་པའི་རྡོ་རྗེའི་གསུང་གི་ཐེམ་སྐས་ཆེར། །འཇུག་
པའི་བློ་གྲོས་ལུས་རྩལ་རྫོགས་གྱུར་ཏེ། །ཁྱོད་གསུང་རྣ་བར་ལན་གཅིག་ལྷུང་བའི་མོད། །རིམ་དགུའི་
ཐེག་པའི་རྟོགས་རིགས་ག་བུར་སྨན། །བཅུད་དྲིལ་བདེ་ཆེན་བྱང་ཆུབ་སེམས་མཆོག་གིས། །ཚེ་འདིར་
ས་བཅུའི་གོ་འཕང་གནོན་གྱུར་ཅིག །ཨོ་རྒྱན་ཆོས་ཀྱི་རྒྱལ་པོ་ལ་བསྟོད་པའི་རབ་ཏུ་བྱེད་པ། རིག་འཛིན་
དགྱེས་པའི་གླུ་དབྱངས་ཞེས་བྱ་བ་ལས། གསུང་ལ་བསྟོད་པའི་སྐབས་ཏེ་གཉིས་པའོ། །
སྤྲོས་བྲལ་དབྱིངས་སུ་མངོན་པར་བྱང་ཆུབ་པའི། །ཤིན་ཏུ་རྨད་བྱུང་རྡོ་རྗེ་ཐེག་པའི་རྩེ། །ཟུང་འཇུག་
གྲུབ་པའི་ནོར་བུས་མངོན་འཕགས་པ། །ཀུན་བཟང་པདྨའི་ཞབས་རྡུལ་སྤྱི་བོས་ལེན། །ཁྱོད་ཐུགས་ཀུན་
ཏུ་རྟོག་པའི་རླབས་ཀྱིས་བསྐྱོད་པའི་ཉེས་བརྒྱའི་ཆུ་སྲིན་ཚོགས། །ཡོངས་སུ་འཁྲིགས་པས་གཏམས་པའི་
བདག་ལྟའི་རྒྱ་མཚོ་ཟབ་ལ་རྔམ་གནག་པ། །གསང་ཆེན་ཆོས་ཀྱི་བདུད་རྩིའི་ཕབས་ཀྱིས་བྲན་ཏེ་འོད་
གསལ་དྭངས་པའི་ཀླུང་། །གཅིག་ཏུ་མཛད་པའི་སྤྲོས་མེད་རིགས་པའི་རྒྱ་མཚོ་མཁའ་དབྱིངས་སྣོད་དུ་
འཁྱིལ། །དེ་ཚེ་འགྲོ་དྲུག་ཁམས་ལ་རྗེས་ཆགས་པའི། །ཐུགས་རྗེ་ཞགས་པས་ཁྱོད་ཐུགས་རབ་བསྡམས
པས། །ཞི་བ་ཕྱོགས་རེར་ལྟུང་བའི་ཆད་པའི་མཐའ། །ཁྱོད་ལ་རྣམ་པ་ཀུན་ཏུ་ཡོད་མ་ཡིན། །མཚར་སྡུག་
སྣང་བའི་ལྟད་མོའི་དངོས་དགུའི་གཟུགས། །ཁྱོད་ཐུགས་མེ་ལོང་ངོས་སུ་ལེགས་བཀོད་ཀྱང་། །དམིགས་
པའི་དུག་གིས་ངེས་ལེགས་ལམ་གྱི་སྲོག །གཅོད་པའི་སྲིད་པའི་ཟུག་རྔུ་རྣམ་པར་སྤངས། །གང་ཤར་རྟོག་

པའི་བཙན་དུག་མི་བཟད་པ། །རྟོག་མེད་རིག་སྟོང་ཞལ་དུ་ལ་བཟླས་པས། །འོད་གསལ་རིག་པའི་རང་
མདངས་ཆེར་རྒྱས་ཏེ། །ཡེ་ཤེས་ལུས་ཀྱི་རྩལ་ཆེན་རྫོགས་པར་གྱུར། །དེ་ཚེ་དགེ་སྡིག་སྤྲོས་པའི་ན་བུན་
ཆ། །སྤྲོས་མེད་དབྱིངས་སུ་སངས་པའི་ཆོས་སྐུའི་བཞིན། །སོ་སོ་རང་རིག་སྤྱན་གྱིས་གཟིགས་པ་ནི། །
སྟོང་ཆེན་རབ་རིབ་བྲལ་བའི་ནམ་མཁའ་བཞིན། །དེ་ལྟར་དབྱིངས་ཀྱི་ལྡུམས་སུ་ཞུགས་པ་ཡི། །སྤྲོས་མེད་
ཕྱལ་བ་ཆེན་པོའི་ཡེ་ཤེས་ནི། །བཞུགས་གཟིགས་ཐབས་ཀྱིས་གཅུན་པའི་རྐྱེན་སྣང་གི །ཐེག་མཆོག་སྦྲེལ་
ཞིའི་ལྟད་མོ་ཁྱོད་ཀྱིས་གཟིགས། །རིག་པའི་རང་སྣང་མི་ཟད་སྐུ་ཡི་རྒྱན། །ཅིར་ཡང་འཆར་བའི་ལམ་
མཆོག་སྣང་བ་བཞིན། །གསང་ཆེན་ཐབས་ལ་མཁས་པའི་མིག་འཕྲུལ་ལྟར། །ཁྱོད་སྐུ་ཀུན་བཟང་ཐོག་
མའི་སྟོན་པར་བཞེངས། །དེ་ཚེ་སེམས་སྣང་སྤྲོས་པའི་རྒྱུ་བ་ཟད་པའི་ཆོས་ཟད་ཆོས་སྐུའི་ཞིང་། །རྒྱལ་ཀུན་
དགོངས་པ་གཅིག་པའི་བསྟི་གནས་མཆོག་གྱུར་དེ་བཞིན་ཉིད་དབྱིངས་ཆེ། །འཁྲུལ་པའི་མིང་ཡང་སྟོར་
བའི་མཐར་ཐུག་སྐྱེལ་སོ་བླ་ན་མེད་པའི་གནས། །དེར་ནི་དེ་ཡི་རྣམ་པ་ཇི་ལྟ་བ་བཞིན་སླར་མི་ལྡང་བར་
གཤེགས། །ཡེ་ཤེས་སྐད་ཅིག་གཅིག་གིས་ཤེས་བྱའི་ཁྱོན། །མཐའ་དག་མངོན་སུམ་བཅལ་བའི་གཟིགས་
པ་ཡང་། །རྣམ་པར་མི་རྟོག་ཟབ་མོའི་བློ་གྲོས་དང་། །དེ་ཚེ་བདག་ཉིད་གཅིག་ཏུ་སྐྱེས་འདི་རྨད། །སྒྲ་དང་
རྟོག་པའི་ཐ་སྙད་རྒྱུན་ཆད་ཅིང་། །ཤེས་དང་ཤེས་བྱའི་སྣང་བ་ནུབ་པའི་སྒོས། །ཆོས་ཀྱི་དབྱིངས་སུ་ཆུ་ལ་
ཆུ་བཞག་བཞིན། །རོ་གཅིག་ཞུགས་པའི་ཡེ་ཤེས་ཁྱོད་ཀྱིས་བརྙེས། །བདེན་གཉིག་ཅིག་ཆར་གསལ་བར་
སྣང་ཡི། །ལྐོག་གྱུར་བག་ལ་ཉལ་གྱི་རྡུལ་ཕྱིས་པས། །ཆོས་ཅན་མཐའ་དག་སྒྲིབ་མེད་འཆར་བ་ཡི། །མེ་
ལོང་ལྟ་བུའི་ཡེ་ཤེས་ཁྱོད་ཀྱིས་བརྙེས། །བདག་དང་གཞན་དུ་མཐོང་བའི་ཕྱོགས་རིས་བློ། །སྲིད་དང་མྱ་
ངན་འདས་པའི་འདུས་བྱས་ཆ། །རྣམ་པར་སྤངས་པའི་མཉམ་ཉིད་ཡོན་ཏན་གཏེར། །ཡེ་ཤེས་གཟིགས་པ་
དག་པ་ཁྱོད་ཀྱིས་བརྙེས། །ཤེས་བྱའི་ཆོས་རེའི་རང་དང་སྤྱིའི་མཚན་ཉིད། །སྣ་ཚོགས་ཐ་སྙད་རྗེས་འགྲོ་
ཀུ་ཤའི་རྩེ། །མ་ནོར་མ་འདྲེའི་སོ་སོར་རྟོགས་པ་ཡིས། །ཡེ་ཤེས་ཟད་མི་ཤེས་པར་རང་དབང་བསྒྱུར། །
ཉམ་ཐག་འགྲོ་བའི་ཁམས་བཞིན་འཇུག་པ་ཡི །ལྷུན་གྲུབ་འཕྲིན་ལས་རྣམ་བཞིའི་བྱ་བ་ཆེ། །ལེགས་པར་
གྲུབ་པའི་བདག་རྐྱེན་མཆོག་གྱུར་པའི། །ཡེ་ཤེས་ཕན་བདེའི་འབྱུང་གནས་མངོན་དུ་མཛད། །ཆོས་སྐུ་ཀུན་
ནས་མཁྱེན་པའི་ལུས་གཅིག་ལ། །སྟོབས་བཅུའི་ལང་ཚོ་རྫོགས་པའི་ཤེ་མོང་གིས། །ས་གསུམ་འགྲོ་བ་

འདུལ་བའི་ཁུར་ཐེག་པའི། །དོན་གཉིན་གྲུབ་པའི་མཆོད་སྡོང་བླ་མེད་ཁྱོད། །སྤྲོས་བྲལ་དབྱིངས་ལ་ཟག་
མེད་བདེ་བའི་རོས། །ཤིན་ཏུ་མྱོས་ཀྱང་ཞི་བ་ཕྱོགས་གཅིག་པའི། །མྱ་ངན་འདས་ལ་ནམ་ཡང་མི་གཞོལ་
བ། །ཨེ་མ་ངོ་མཚར་འདི་འདྲ་གང་གིས་བརྙེས། །སྡུག་བསྔལ་བརྒྱ་ཕྲག་དུ་མས་གཙེས་པ་ཡི། །འགྲོ་དྲུག་
སེམས་དཔའི་ལས་སྣང་གཟིགས་པའི་ཐུགས། །རྒྱུན་ཏུ་ཐུགས་རྗེ་ཆེན་པོའི་གཞན་དབང་དུ། །གྱུར་འདིས་
དབྱེན་དུ་སྤྲོས་པ་མ་ལགས་སམ། །གྲངས་མེད་བསྐལ་བར་སྙིང་རྗེའི་སྦྲང་རྩི་ཡིས། །ཡང་ཡང་བཏབ་པའི་
ཁྱོད་ཐུགས་དཔག་བསམ་ལྗོན། །ལུས་ཅན་ཀུན་གྱི་གསོས་སུ་ཆེས་མངར་བའི། །ཕུན་ཚོགས་རོ་བརྒྱས་
འདི་ལྟར་དུད་པ་ལགས། །དེ་སླད་བདེ་གཤེགས་ཞིང་གི་རྡུལ་སྙེད་ཀྱིས། །ཐུགས་བསྐྱེད་མཛད་པའི་ཡུལ་
ལས་འགོངས་པ་ཡི། །སྙིགས་མ་ལྔ་བདོའི་འགྲོ་བ་མི་འདོར་བའི། །གྲུབ་པའི་སློབ་དཔོན་མཆོག་ལ་
སྐྱབས་སུ་མཆི། །ཁྱོད་ཐུགས་གསང་བ་བསམ་མི་ཁྱབ་པ་ལ། །དྭངས་པའི་ཡིད་ཀྱིས་ཆ་ཙམ་བསྟོད་པ་
ཡིས། །མཁྱེན་བརྩེ་ཡེ་ཤེས་ཉི་མ་སྟོང་གི་འོད། །སྙིང་དབུས་པདྨའི་བཅུད་དུ་ཡོངས་ཤར་ཏེ། །འཁྲུལ་བའི་
སེམས་ཀྱི་རང་མཚང་བརྡོལ་གྱུར་ནས། །འཁྲུལ་མེད་གཉུག་མར་བཙན་ས་ལེགས་ཟིན་པས། །ཤིན་ཏུ་
རྣལ་འབྱོར་ཟབ་མོའི་གསང་ལམ་ནས། །བཅུ་གཅིག་ཀུན་ཏུ་འོད་ཀྱི་ས་ཐོབ་ཤོག །ཨོ་རྒྱན་ཆོས་ཀྱི་རྒྱལ་
པོ་ལ་བསྟོད་པའི་རབ་ཏུ་བྱེད་པ་རིག་འཛིན་དགྱེས་པའི་གླུ་དབྱངས་ཞེས་བྱ་བ་ལས་ཐུགས་ལ་བསྟོད་པའི་
སྐབས་ཏེ་གསུམ་པའོ། །
ཆོས་སྐུའི་དགོངས་པ་རྒྱལ་ཀུན་རོ་མཉམ་བཞིན། །ལོངས་སྐུ་རིགས་ལྔའི་རང་མདངས་ལྷུན་གྲུབ་
པའི། །སྤྲུལ་སྐུ་འགྲོ་འདུལ་ཐུགས་རྗེའི་རྣམ་འཕྲུལ་ཆེ། །སྐུ་གསུམ་ཡོན་ཏན་དབང་ཕྱུག་མཚོ་སྐྱེས་རྗེ། །
སྙིང་རྗེ་ཆེན་པོའི་ཕབས་ཀྱིས་བྲན་པའི་འོད་གསལ་སྦྲང་ཆང་བླ་ན་མེད། །ཐེག་མཆོག་འཆི་མེད་བཏུང
བས་མྱོས་པའི་མགོན་པོ་ཁྱོད་ཀྱི་ཡོན་ཏན་གཏེར། །མཁའ་དབྱིངས་སྣོད་དུ་ཤོང་བ་མིན་པའི་གསང་བ་
མཆོག་གི་ནོར་བུའི་མཛོད། །ལུས་ཅན་ཡོངས་ཀྱི་བགོ་སྐལ་ཉིད་དུ་བྱམས་པའི་ཐུགས་ཀྱིས་བསྒྲུབ་ལགས་
ཏེ། །འོན་ཀྱང་ཕྱོགས་འཛིན་ཕྱོགས་རེའི་བློ་མིག་གིས། །མ་རྟོགས་འཁྲུལ་བས་འཁྲུལ་བར་འཕྱན་པ་
རྣམས། །དཔལ་ལྡན་ཡོན་ཏན་ཡོན་པོར་མཐོང་གྱུར་ཏེ། །ཀྱེ་མ་བསོད་ནམས་བསོད་ནམས་མིན་པས་
བརླག །འགྲོ་དྲུག་འགྲོ་བ་སོ་སོའི་སྐལ་བ་དང་། །ལེགས་མཚམས་ལེགས་པའི་ཡོན་ཏན་སྦྱིན་པ་ཡིས། །

མགོན་ཁྱོད་མགོན་དང་སྐྱབས་དང་དཔུངས་གཉེན་དུ། །ཡོངས་གྱུར་ཡོངས་ཀྱི་བཤེས་གཉེན་ཆེན་པོ་
ཁྱོད། །མི་རྟོགས་བཞིན་དུ་ཕན་བདེའི་གཏེར་གྱུར་པའི། །ཡོན་ཏན་འདོམས་ལ་དཔག་བསམ་ལྗོན་པ་
དང་། །འདོད་འཇོའི་བ་དང་གཏེར་བུམ་བཟང་བོ་དང་། །བསམ་འཕེར་ནོར་བུའི་ཚོགས་རྣམས་ཤིན་ཏུ་
རྨད། །ཁྱད་པར་སྣང་སྲིད་ཆེ་བཙན་དྲེགས་པའི་ཚོགས། །ཁྱོད་ཐུགས་དགོངས་པ་གཏད་པ་ཙམ་ཉིད་
ལས། །དྲག་པོའི་རླུང་གིས་བསྐྱོད་པའི་ཤིང་བལ་བཞིན། །ཟིལ་གནོན་རྡོ་རྗེའི་བརྟུལ་ཞུགས་འདི་ཁོ་
ནས། །རྒྱལ་ཀུན་དགོངས་པ་གཅིག་པའི་ཡེ་ཤེས་བྱིན། །ཁྱོད་ཀྱི་གསང་བའི་བཅུད་དུ་ཐོབ་པ་ཡིས། །
མཁའ་མཉམ་རྒྱལ་བ་རྒྱ་མཚོའི་སྤྱི་གཟུགས་སུ། །གྱུར་པའི་ཚུལ་འདི་མཁའ་ལ་ཉི་ཤར་བཞིན། །རྒྱ་མཚོ་
བཞིན་དུ་གསང་བ་ཆེས་ཟབ་ཅིང་། །ལྷུན་པོ་བཞིན་དུ་ཡོན་ཏན་གཏོས་ཆེ་ལ། །ས་ཆེན་འདི་བཞིན་འགྲོ་
བའི་རྟེན་གྱུར་པའི། །ངོ་མཚར་འདི་བཞིན་སུས་མཐོང་འཚེངས་པར་ངེས། །ཉི་མ་བཞིན་དུ་མཁྱེན་པའི་
འོད་ཀྱིས་མཛེས། །ཟླ་བ་ལྟ་བུར་ཐུགས་རྗེའི་བསིལ་ཟེར་འགྱེད། །སྐར་ཚོགས་ལ་འགྲན་ནུས་པའི་གྲངས་
ཀྱིས་བརྗོད། །ཡོན་ཏན་ཀུན་ཚོགས་རིག་འཛིན་བླ་མའི་ཞབས། །དད་པའི་པདྨོའི་ཟེའུ་འབྲུར་རྣམ་བཀོད་
དེ། །ཅུང་ཟད་བསྔགས་པའི་ཚིག་གི་དྲི་བཟང་དང་། །སྐྱབས་གཅིག་དགྱེས་པའི་མཆོད་སྤུན་ཉིད་གྱུར་ཏེ། །
འཛུམ་ལྡན་སྤྱན་གྱིས་གཟིགས་པ་སྐྱོང་གྱུར་ཅིག །ཨོ་རྒྱན་ཆོས་ཀྱི་རྒྱལ་པོ་ལ་བསྟོད་པའི་རབ་ཏུ་བྱེད་པ་
རིག་འཛིན་དགྱེས་པའི་གླུ་དབྱངས་ཞེས་བྱ་བ་ལས་ཡོན་ཏན་ལ་བསྟོད་པའི་སྐབས་ཏེ་བཞི་པའོ། །
གང་ཞིག་རྒྱ་མཚོའི་རྡུལ་ལས་ཆེས་ལྷག་པའི། །འཕྲིན་ལས་མི་ཟད་ངོ་མཚར་བྱེ་བ་བརྒྱ། །སྐད་ཅིག་
རེ་བཞིན་འགྲོ་ཁམས་ལ་འཇུག་པའི། །གུ་རུའི་ཞབས་པད་སྙིང་དབུས་ཟེའུ་འབྲུའི་རྒྱན། །ཐོགས་རེག་
སྤངས་པའི་ནམ་མཁའི་སྒེག་མོའི་བཞིན་རས་ལ་ནི་རྗེས་ཆགས་པའི། །བཟང་པོའི་འཕྲིན་ལས་ཕྲ་རབ་
རྡུལ་ནི་འཕགས་པ་ལགས་ཀྱང་ཇི་ལྟར་བགྲང་། །འོན་ཀྱང་གངས་རིའི་ར་བས་བསྐོར་བའི་ལྗོངས་འདིར་
ཆོས་ཀྱི་སྣང་བ་འབུམ། །ལེགས་པར་བརྡལ་བའི་བཀའ་དྲིན་གཅིག་པུ་སྟོང་གསུམ་སྣོད་དུ་ཇི་ལྟར་ཤོང༌། །
སྔ་འགྱུར་ཟབ་གསང་ཆོས་ཀྱི་རྒྱ་མཚོ་ཆེ། །གངས་ཅན་ཐུབ་བསྟན་ཀླུང་བརྒྱ་འབབ་པའི་གཞི། །འདྲེན་
མཛད་ཞི་བའི་ཞབས་དང་པད་མའི་རྒྱན། །བརྟུལ་ཞུགས་གྲུབ་པའི་དབང་པོ་ཁྱོད་འབའ་ཞིག །ཨོ་རྒྱན་
ཡུལ་སོགས་གྲུབ་པའི་གནས་མཆོག་ནས། །སྐལ་ལྡན་བསོད་ནམས་སྐལ་བ་ཆོས་ཀྱི་གཏེར། །དཔའ་བོ་

མཁའ་འགྲོའི་གསང་མཛོད་བྱིན་རླབས་གཏེར། །དྲངས་པའི་ཐེག་མཆོག་བསྟན་འདི་ཁྱོད་ཀྱི་དྲིན། །ཐུབ་
བསྟན་དུས་ཀྱིས་རྙོག་པ་བསལ་བའི་ཕྱིར། །ལྷ་ཡི་བླ་མའི་ཐུགས་བསྐྱེད་གྲུ་བོ་ཆེས། །དྲངས་བའི་ཕུལ་
བྱུང་ནོར་བུ་ཀེ་ཏ་ཀ །ཁྱོད་ཉིད་བྱམས་བརྩེའི་ཟོལ་གྱིས་བྱོན་པ་ལགས། །བགྲང་བྱ་སུམ་བརྒྱའི་ཁུར་གྱིས་
ཡོངས་དུབ་པར། །ཕྱི་གཙང་ནང་གཙང་དགེ་སྦྱོང་པདྨའི་ཚལ། །བསིལ་ལྗོངས་ཐུབ་བསྟན་ལྡུམ་ར་མཛེས་
པའི་རྒྱན། །ཁྱོད་ཀྱི་ཐུགས་རྗེའི་ཕྱག་གིས་བཟོས་པ་ལགས། །སླར་ཡང་དམ་ཆོས་ཉིན་མོར་བྱེད་པའི་འོད། །
ལོག་རྟོག་སྤྲིན་གྱིས་ཉེ་བར་བསྒྲིབས་པའི་ཚེ། །རིགས་ཚུལ་དྲང་པོའི་རླུང་གིས་མཐར་བསྐྲད་དེ། །ལེགས་
བཤད་འོད་སྟོང་འབྱིན་པའི་གྲགས་པའི་དཔལ། །ཐུབ་བསྟན་ཆོས་ཀྱི་སྒྲོན་མེ་ཟླ་མེད་པ། །འཁྲུལ་བའི་
མུན་སེལ་དགེ་བའི་དྲོད་སྦྱིན་པའི། །སྲིད་འདིར་རྒྱལ་བའི་ཉི་མ་གཉིས་པ་དེའང་། །ཁྱོད་ཀྱིས་གསེར་
མདོག་ཅོད་པན་བཅིངས་པར་ཟད། །དེ་ཡི་ལེགས་བཤད་ལེགས་སྤྱོད་ཆོས་ཀྱི་གཏེར། །ཡོངས་རྫོགས་
ཐུབ་བསྟན་ཐུབ་པའི་རང་ལུགས་མཆོག །མཆོག་དམན་ཀུན་ལ་ཀུན་ནས་སྨན་པའི་སྨན། །ཁྱོད་ཀྱི་ཐུགས་
བཅུད་ཐུགས་བསྐྱེད་དཔལ་ལས་གྲུབ། །གངས་ཅན་ཐུབ་དབང་བསྟན་པའི་ཆོས་ཀྱི་ཚིགས། །རྣམ་གསུམ་
སྐལ་ལྡན་བྱེ་བ་རོལ་བའི་གནས། །རླབས་ཆེན་ཐུགས་བསྐྱེད་དཔུང་བས་ཉེར་བཏེགས་ཏེ། །དར་ཞིང་
རྒྱས་པའི་ཚུལ་འདི་ཁྱོད་ཀྱི་དྲིན། །བྱེ་བྲག་འགྲོ་ཁམས་ཀུན་ཏུ་དགེ་བ་ཡི། །མོས་ངོར་ཟབ་གསང་ཆོས་ཀྱི
དྲི་ཆར་རྒྱུན། །འབེབས་པའི་གཏེར་འབྱིན་གྲུབ་པའི་རིག་འཛིན་སྤྲིན། །བསོད་ནམས་མཁའ་ལ་དུས་དང་
དུས་སུ་སྣང་། །སྐལ་ངན་དུས་ཀྱི་རླུང་དམར་དྲག་པོ་ཡིས། །སྡུག་བསྔལ་རྡུལ་གྱི་འཚུབ་མ་ལྡང་བ་ཡང་། །
གནོན་པའི་འཕྲིན་ལས་ཆར་བ་སྐབས་སྐབས་སུ། །གཏོང་བའི་ཀླུ་དབང་ཁྱོད་དྲིན་སུ་ཡིས་གཞལ། །བོད་
ཁམས་བདེ་སྐྱིད་མྱུ་གུ་འཁྲུངས་པའི་གཞི། །བསོད་ནམས་ས་བོན་སྨིན་པའི་བྱིན་རླབས་ཆར། །ཁྱོད་ཀྱི་ཡེ་
ཤེས་མཁའ་དབྱིངས་ཁོ་ན་ནས། །རྗེས་ཆགས་བསིལ་བའི་རླང་གིས་རྣམ་པར་འགྲེམ། །དེ་སླད་མངོན་
པར་མཐོ་དང་ངེས་ལེགས་ཀྱི། །བདུད་རྩིས་ལྗོངས་འདིར་ཚིམས་པ་ཡོད་དོ་ཅོག །པདྨའི་མཆོག་སྦྱིན་
མཁྱེན་བརྩེའི་བུམ་པ་ལས། །བྱུང་བའི་འཕྲིན་ལས་རྒྱུན་ལ་སྤྱོད་པར་ངེས། །དེ་ལྟར་ཁ་བ་ཅན་འདི་ལ་
ལྟོས་ཏེ། །རགས་པའི་འཕྲིན་ལས་ཅུང་ཟད་བརྗོད་པ་འདིས། །གཞལ་བར་དཀའ་བའི་བཀའ་དྲིན་དྲན་
གྱུར་ཏེ། །མོས་གུས་དབྱར་གྱི་ཆུ་གཏེར་ལྟར་འཕེལ་ཤོག །དྭངས་པའི་རླུང་གིས་བ་སྤུའི་འཁྲི་ཤིང་ཚོགས། །

རྣམ་པར་བསྐྱོད་པའི་རྒྱུད་ལ་བྱིན་རླབས་ཆར། །ཕབས་ཏེ་ཉམས་དང་རྟོགས་པའི་མེ་ཏོག་འབུལ། །ཅིག་
ཆར་བཞད་པའི་དགའ་སྟོན་མྱོང་གྱུར་ཅིག །ཨོ་རྒྱན་ཆོས་ཀྱི་རྒྱལ་པོ་ལ་བསྟོད་པའི་རབ་ཏུ་བྱེད་པ་རིག་
འཛིན་དགྱེས་པའི་གླུ་དབྱངས་ཞེས་བྱ་བ་ལས། འཕྲིན་ལས་ལ་བསྟོད་པའི་སྐབས་ཏེ་ལྔ་པའོ། ། དེ་ལྟར་རྒྱལ་
བ་ཀུན་གྱི་གདུང་འཚོབ་པའི། །མཁྱེན་བརྩེ་ནུས་པའི་སྤྱི་གཟུགས་སློབ་དཔོན་ཆེ། །པདྨའི་སྐུ་གསུང་
ཐུགས་ཡོན་འཕྲིན་ལས་ཀྱི། །ངོ་མཚར་གསང་བ་ཅུང་ཟད་བརྗོད་པ་འདིས། །ཚེ་རབས་ཀུན་ཏུ་པདྨས་
རྗེས་བཟུང་སྟེ། །གསང་ཆེན་ཆོས་ཀྱི་བདུད་རྩིར་ལོངས་སྤྱད་ནས། །ཐེག་མཆོག་རིགས་སད་ས་ལམ་རིམ་
བགྲོད་དེ། །བླ་མེད་རྫོགས་པའི་བྱང་ཆུབ་ཐོབ་པར་ཤོག །འདི་ནས་ཕ་རོལ་སྐྱས་ཆེན་འདེགས་པའི་
ཚེའང་། །པདྨ་འོད་དུ་པདྨའི་ཞབས་དྲུང་དུ། །སྐྱེས་ཏེ་རིག་འཛིན་དཔའ་བོ་མཁའ་འགྲོ་དང་། །ལྷན་ཅིག་
ཟབ་གསང་ཆོས་ལ་རོལ་པར་ཤོག །འཇིག་རྟེན་འདིར་ཡང་རིས་མེད་བསྟན་པའི་ཆར། །སྐལ་ལྡན་ཡིད་
ཀྱི་འཛིན་མར་བབས་པ་ལས། །ལུང་རྟོགས་ཆོས་ཀྱི་ཆུ་གཏེར་ཆེར་འཁྱིལ་ནས། །བསོད་ནམས་དབྱར་གྱི་
དགའ་སྟོན་མཐོང་གྱུར་ཅིག །ཅེས་ཨོ་རྒྱན་ཆོས་ཀྱི་རྒྱལ་པོ་ལ་བསྟོད་པའི་རབ་ཏུ་བྱེད་པ་རིག་འཛིན་དགྱེས་པའི་གླུ་དབྱངས་ཞེས་བྱ་བ་འདི་ནི།
བླ་མ་འགྲོ་འདུལ་གྱིས་ལྷ་རྫས་དར་དམར་གྱི་མཎྜལ་བཅས་བསྐུལ་ངོར། རྗེ་བཙུན་ཆོས་ཀྱི་རྒྱལ་པོ༧མཁའ་ཀློང་ཡངས་པ་རྩལ་གྱི་སྔ་ནས་སོགས་དམ་པ་དུ་
མའི་ཞབས་པད་སྤྱི་བོས་ལེན་པའི་རིག་པ་འཛིན་པའི་གཟུགས་བརྙན། ༧གངས་ཅན་གྱི་མགོན་པོ་པད་དཀར་འཆང་བ་བཅུ་གསུམ་པ་ཆེན་པོའི་བཀའ་ལུང་
གིས་སན་འོ་རུལ་ཐུ་ཞེས་མིང་གི་ཅོད་པན་བྱིན་པ། ཀུན་བཟང་བཞད་པའི་རྡོ་རྗེ་ཞེས་བྱ་བས་བྲིས་པ་དགེ་ལེགས་འཕེལ། །

༄༅། ། དཔལ་ཨཽ་ཌི་ཡཱ་ནའི་སློབ་དཔོན་ཆེན་པོ་ལ་བསྟོད་པ་སྙན་ཚིག་ཡིད་
འཕྲོག་པདྨ་དཀར་པོའི་ཆུན་པོ། །
འཇིགས་མེད་ཡོན་ཏན་མགོན་པོ།
བཅོམ་ལྡན་འདས་གསུང་གི་རྡོ་རྗེ་ལ་ཕྱག་འཚལ་ལོ། །སྤྲོས་པ་ཀུན་གྱི་མཐའ་ལ་མི་གནས་རྣམ་ཀུན་
མཆོག་ལྡན་སྟོང་པའི་དབྱིངས། །ཟབ་ཅིང་རྒྱ་ཆེའི་ཡོན་ཏན་མི་ཟད་ཡིད་བཞིན་སྤྲིན་གྱི་ཕྲེང་བ་ཅན། །རྣམ་
བཞིའི་ཕྲིན་ལས་བདུད་རྩིའི་ཆར་ལྡན་ཚངས་དབྱངས་ཆོས་ཀྱི་འབྲུག་སྒྲ་སྒྲོག །དཔག་མེད་སྐྱེ་རྒུའི་དེད་
དཔོན་མཆོག་གཅིག་མཚོ་སྐྱེས་རྒྱལ་བས་ཤིས་པ་སྩོལ། །རྡུལ་བྲལ་ཞིང་གི་སྟོབས་བཅུའི་མངའ་བདག་
ཞིང་འདིའི་འགྲོ་ལ་རྗེས་བརྩེ་བས། །སིནྡའི་ཆུ་གཏེར་མདངས་ལྡན་རབ་རྒྱས་རྣམ་པར་རོལ་བའི་སྒེག་
མོའི་ལྷུམས། །ཡེ་ཤེས་ཐུགས་རྗེའི་ས་བོན་གྱིས་སྦྲུམ་མཚན་དཔེ་བྱེ་བའི་དཔལ་འབར་བའི། །ཡིད་བཞིན་
སྐུ་མཆོག་མཚོ་ལས་སྐྱེས་པའི་རྡོ་རྗེ་ཞེས་གྲགས་ཁྱོད་ལ་འདུད། །འཛམ་གླིང་ཡུལ་གྱི་ལྟེ་བར་རབ་གྲགས་
མ་ག་དྷ་ཡི་གནས་མཆོག་ཏུ། །བདུད་བཞིའི་དཔུང་བཅོམ་ཡོན་ཏན་ཀུན་རྫོགས་རྨད་བྱུང་མཚན་དང་དཔེ་
བྱད་འབར། །ཟབ་ཅིང་རྒྱ་ཆེའི་ཆོས་ཀྱི་བདུད་རྩིས་འགྲོ་སེམས་དྲི་མ་སྦྱོང་མཛད་པའི། །བསྟན་པའི་བདག་
པོ་གཉིས་པར་གྱུར་གང་ཤཱཀྱ་སེངྒེར་གྲགས་ལ་འདུད། །ཐུན་མོང་ཐུན་མིན་ཤེས་བྱའི་རྣམ་གྲངས་མ་ཚང་
མེད་པའི་གནས་མཐའ་དག །ཇི་ལྟ་ཇི་སྙེད་ཡེ་ཤེས་གཟིགས་པས་སྤྲོས་དང་སྤྲོས་བྲལ་དེ་ཁོ་ནར། །ཇི་
བཞིན་རབ་གཟིགས་ཐམས་ཅད་མཁྱེན་པའི་གྲགས་སྙན་ཕྱོགས་ཀྱི་ཁོར་ཡུག་མཐའ། །ཉུལ་བའི་ངང་
ཚུལ་བདེན་པར་སྨྲ་པོ་ཀུན་མཁྱེན་བློ་ལྡན་མཆོག་སྲེད་ཞབས། །ཐུགས་བསྐྱེད་རིན་ཆེན་གསེར་གྱི་རྩིབས་
སྟོང་གདུལ་བྱ་གླིང་བཞིའི་མཁར་འགྲོ་ཞིང་། །ཐབས་མཁས་མཛད་བརྒྱའི་བཀའ་ཁྲིམས་ཕུལ་བྱུང་ལས་

སྐལ་ལྡན་རྣམས་སྒྲོལ་མཛད་པ། །ཆོས་ཆེན་རྒྱལ་སྲིད་བདག་གིར་བྱེད་ལ་ཁ་སྦྱོར་བདུན་གྱི་སྒྱུ་ཐབས་
ཅན། །རང་བྱུང་ལྷུན་གྲུབ་པདྨ་རྒྱལ་པོ་རྒྱལ་བ་རྒྱ་མཚོས་བསྔགས་ཁྱོད་རྒྱལ། །བསྡུ་བཞིའི་གྲིབ་བསིལ་
ཕྱོགས་ཀྱི་རྗེས་འགྲོ་གྲོང་ཁྱེར་གསུམ་གྱི་གདུང་བ་འཕྲོག །མཉམ་ཉིད་དགོངས་པ་དབྱིངས་ལས་མི་གཡོ་
ཡེ་ཤེས་མཆོག་གི་སྡོང་པོ་བསྟེན། །ཕན་བདེའི་དྲི་བསུང་གདུལ་བྱའི་ཞིང་ཁྱབ་ཟག་པ་མེད་པའི་དགའ་
སྟོན་སྦྱིན། །ཡོན་ཏན་མཐའ་ཡས་ཕྱོགས་བཅུར་རབ་གྲགས་དཔལ་ལྡན་པདྨ་སཾ་བྷར་འདུད། །སོ་སོ་རིག་
བཞིའི་བློ་གྲོས་དྲི་མེད་ཉི་མ་འབར་བའི་གདེངས་ཀ་ནི། །རྨོངས་དང་ཐེ་ཚོམ་འཐིབས་པོའི་གདུང་སེལ་མ་
ཆགས་ཐོགས་མེད་གཟིགས་པ་དག །དཔལ་སྟུག་ཡོངས་ཀྱི་མཁྱེན་པའི་དོ་ཟླར་ཆས་པ་མིན་ནམ་འཕྱང་
མོ་ཉུག །ཤེས་བྱ་ཀུན་གཟིགས་ཉི་མ་འོད་ཟེར་མཚུངས་མེད་ཁྱོད་གཅིག་དད་བརྒྱས་བསྟོད། །སྟོབས་
བཅུའི་ཡེ་ཤེས་མཚུངས་པ་མེད་པས་བརྒྱད་ཁྲི་བཞི་སྟོང་བདུད་སྡེའི་གཡུལ། །ཕྱེ་མར་བཏགས་ཏེ་དཔའ་
ཆེན་གང་གི་ཟབ་དང་རྒྱ་ཆེའི་མཚོན་ཐབས་ཀྱིས། །སྲིད་གསུམ་སྡུག་བསྔལ་ཤིན་ཏུ་རྒྱ་ཆེའི་དཔུང་མང་
གཞོམ་ལ་བསྙེངས་བྲལ་བའི། །བདུད་འཇོམས་རིག་སྔགས་བརྟུལ་ཞུགས་མཆོག་གྲུབ་སེངྒེ་སྒྲ་སྒྲོག་
ཞབས་ལ་འདུད། །ཚོགས་བརྒྱད་འཁྲུལ་སྟུག་ཕྱེ་མར་བརླག་བྱེད་ཡེ་ཤེས་རྡོ་རྗེའི་འཕྲུལ་འཁོར་ཅན། །
སྲིད་གསུམ་དུག་ལྔའི་མེ་དཔུང་གཞིལ་མཛད་ཞི་འཇམ་ཐུགས་རྗེའི་ཆུ་བས་ཅན། །བདུད་དང་མུ་སྟེགས་
ཚང་ཚིང་ཀུན་སྲེག་དྲག་ཤུལ་འབུམ་གྱི་མེ་ཕྲེང་ཅན། །གཅིག་ཏུ་མ་ངེས་རོལ་བའི་གར་བསྒྱུར་ཆེ་མཆོག་རྡོ་
རྗེ་གྲོ་ལོད་རྒྱལ། །ཞི་བའི་ཐུགས་ནི་སྙིང་རྗེའི་ཆུས་གང་ཡོངས་སྨན་ཆོས་ཀྱི་གྲུ་ཆར་འབེབས། །ཚངས་
པའི་གསུང་ནི་གདུལ་བྱའི་རྗེས་འགྲོ་ཟབ་ཅིང་རྒྱ་ཆེའི་དབྱངས་སྙན་སྒྲོག །མཚན་དཔེའི་སྐུ་མཆོག་ལྟ་བས་
མི་ངོམས་མཛེས་པ་སྟོང་གི་ཆ་ཀུན་བསྡམས། །རྡོ་རྗེ་མཆོག་གསུམ་ཡོན་ཏན་རབ་རྫོགས་པདྨ་འབྱུང་
གནས་ཁྱོད་ལ་འདུད། །དེལྟར་བསིལ་ལྡན་སཱ་ལའི་ལྗོངས་འདིར་དོན་ཀུན་གྲུབ་པའི་ལུང་རྟོགས་ཆོས། །
ཚང་ལ་མ་ནོར་བསྟན་པ་རྒྱ་མཚོ་ཡིད་བཞིན་རིན་ཆེན་མཆོག་གི་མཛོད། །ཐང་མར་བརྡལ་བའི་བྱེད་པོ་
གང་དེ་ལྷུན་གྲུབ་རིག་འཛིན་པདྨའི་ཞལ། །གང་གི་བཀའ་དྲིན་ཚད་དང་དཔེ་ཟླས་ནམ་ཡང་མཚོན་པའི་
ཡུལ་མིན་པ། །དེ་གཅིག་རྗེས་དྲན་དད་པ་ཁོ་ནས་རབ་བསྔགས་མེ་ཏོག་ཆུན་པོ་འདི། །སྙན་ངག་ཡིད་
འཕྲོགས་མཐོ་རིས་ཚལ་ནས་བློ་གྲོས་སོར་མོའི་རྩེར་བླངས་ཏེ། །ལེགས་པར་སྤེལ་བའི་ལེགས་བྱས་ཕུན་

ཚོགས་འཛད་པ་མེད་པའི་ཆུ་ཤེལ་ཁམས། །སྲིད་དང་ཞི་བའི་དཔལ་དུ་འབར་ལས་ཕན་བདེའི་སྣང་ཆེན་
རྒྱས་གྱུར་ཅིག།ཚུལ་འདི་གཞོན་ནུའི་བརྫུ་ལ་ཉེར་བརྟེན་ཀྱང་། །ཡེ་ཤེས་རྡོ་རྗེའི་ལང་ཚོ་ཆེར་སྨིན་པའི། །
སངས་རྒྱས་ཀུན་གྱི་མེས་པོ་གང་དེ་དང༌། །དབྱེར་མེད་ནིརྨ་ཀ་དེའི་བཞེད་བསྐང་སླད། །དུག་ལྔའི་ཆུ་
གཏེར་འཁྲུགས་པའི་ཀླུང་ཆེན་པོར། །ཐོག་མ་མེད་ནས་བྱིངས་པའི་ངང་ཚུལ་དེས། །སུན་མིན་སླར་ཡང་
སྲེད་པའི་བློ་ཉེས་པོ། །གང་དེས་འབྲས་མེད་ངལ་བའི་ཁུར་དུ་སྤེལ། །

༄༅། །ཨོ་རྒྱན་རྡོ་རྗེ་འཆང་གི་བཀའ་དྲིན་རྗེས་དྲན་གྱི་བསྟོད་བསྔགས་
ལྷའི་རྔ་ཆེན་ཞེས་བྱ་བ་བཞུགས་སོ། །
ཞེ་ཆེན་རྒྱལ་ཚབ།
གདོད་མའི་མགོན་པོ་སྣང་བ་མཐའ་ཡས་ཀྱི། །ཐུགས་རྗེའི་རོལ་རྩེད་སིནྡྷའི་དྭངས་མཚོར་བསྐྱུར། །
འདབ་སྟོང་པདྨའི་ཟེའུ་འབྲུས་བསྐྱེད་བསྲིངས་པ། །ཨོ་རྒྱན་རྡོ་རྗེ་འཆང་གིས་དགེ་ལེགས་མཛོད། ༡ །
ཐུབ་དབང་མཛད་པ་ཐ་མའི་གཟིམས་ཁྲི་ལ། །ཞི་བར་མནལ་ནས་བཞི་ཟུང་བགྲང་བྱའི་ལོ།
ལྕགས་སྤྲེལ་སྣྲོན་ཟླའི་ཡར་དཀར་ཚེས་བཅུའི་ཉིན།དུས་གསུམ་རྒྱལ་བའི་རིག་པ་འཛིན་ཁྱོད་
འཁྲུངས། ༢ །ཆོས་སྐྱོང་རྒྱལ་པོ་འབྱོར་པའི་དབང་པོ་ཡིས། །སྲིད་བཟུང་མོད་ལ་ཏནྟའི་སྡེ་ཆར་བབས། །
དྷརྨ་གཉྫིའི་བདག་པོར་མཁའ་འགྲོ་མས། །མངའ་གསོལ་མཚན་ནི་མཚོ་སྐྱེས་རྡོ་རྗེར་གྲགས། ༣ །བཙུན་
མོ་འོད་འཆང་ལ་སོགས་ལྔ་བརྒྱའི་འཁོར། །འདོད་ཡོན་ལམ་བྱེད་ཚོམ་བུ་ཚོགས་བསྒྲུབས་ཀྱིས། །འཕུར་
འགྲོའི་རྒྱལ་ཁམས་ཕུང་པོ་ལྷག་མེད་དུ། །འཇའ་ལྟར་ཡལ་བའི་ལོ་རྒྱུས་གཏམ་སྙན་མང༌། ༤ །བརྒྱ་བྱིན་
ཚོན་རིས་མདུན་མཁར་དཀྲིགས་པའི་ཀློང་། །རྡོ་རྗེ་སེམས་དཔའ་བྱོན་ནས་བརྡའ་ཐབས་བསྟན། །པདྨ་
སམྦྷ་རྣམ་ཤེས་རྒྱལ་ཁམས་ལས། །བརྒལ་ཏེ་ཡེ་ཤེས་རྒྱལ་ཁམས་བདག་གིར་བཟུང་། ༥ །ནང་གི་
མུན་སེལ་ཉི་མ་འོད་ཟེར་ཉིད། །དུར་ཁྲོད་བརྒྱད་དུ་བརྟུལ་ཞུགས་སྤྱོད་པ་བསྐྱངས། །རིག་འཛིན་བརྒྱད་
དང་བཀའ་ཡི་འགྲོ་བ་མཛད། །བདེ་གཤེགས་སྤྱི་དྲིལ་བབས་སོ་གཅིག་ཏུ་ཁུམས། ༦ །ཕྱི་ལྟར་ཤཱཀྱ་སེང་
གེའི་ཆ་ལུགས་འཆང༌། །བདུད་བཞིའི་གཡུལ་བཅོམ་ཆེ་བའི་ཡོན་ཏན་རྫོགས། །སྡེ་སྣོད་བཅུ་གཉིས་
ཐུགས་ཀྱི་ཀློང་གསལ་ཀྱང་། །ཉེ་གནས་ཀུན་དགའ་བོ་ལ་མདོ་ཡང་དྲིས། ༧ །འོག་མིན་གནས་སུ་
ཀུན་བཟང་ཧེ་རུ་ཀཿ། །མེ་རི་འབར་བར་ལས་ཀྱི་དབང་མོ་བསྟེན། །དགའ་རབ་རྡོ་རྗེ་ཆོས་

ཀྱི་བྱུང་ཁུངས་བཙུན། །རྟོགས་གྲོལ་དུས་མཉམ་ཤྲཱི་སེང་ཉིད་ལས་སོ། ༨ །སངས་རྒྱས་པདྨ་རྒྱལ་པོ་མཆོག་
ཉིད་ཀྱི། །སྔགས་ཀྱི་དགྱེས་སྡེ་མནྡ་ར་བས་བྱས། །མ་ར་ཏི་ཀར་ཚེ་དཔག་མེད་མགོན་གྲུབ། །རྡོ་རྗེའི་སྐུ་ལ་
བགྲེས་རྒུད་མེད་དབང་ཐོབ། ༩ །བློ་ལྡན་མཆོག་སྲེད་སྦྱངས་པ་སྔོན་སོང་བས། །རྣམ་སྨིན་ཚེ་དབང་ཕྱག་
ཆེན་ལྷུན་གྲུབ་ཀྱི། །རིག་འཛིན་རྣམ་བཞི་ཉི་ཟླའི་འགྲོས་ལས་མྱུར། །ལམ་མཆོག་སྣང་བཞིའི་ཡེ་ཤེས་ཕ་
མཐར་སོན། ༡༠ །འབྱུང་ལྔའི་ཀློང་ན་གྲུབ་པའི་འཁོར་ལོས་སྐྱུར། །མ་འཚལ་ཟ་ཧོར་རྒྱལ་པོས་གསོན་
བསྲེགས་ཚེ། །མེ་དཔུང་མཚོ་རུ་བསྒྱུར་པའི་རྫུ་འཕྲུལ་བསྟན། །གཙུག་ལག་འཛིན་པ་གདུལ་བྱའི་
མཐིལ་དུ་གྱུར། ༡༡ །བསྟན་ལ་ཕྱིར་ཕྱོགས་མུ་སྟེགས་ཀླ་ཀློའི་ཁྱུ། །དངོས་སྟོབས་རིགས་པས་བཅོམ་ཞིང་
ངན་སྔགས་བདག །མཐུ་རྩལ་གནམ་ལྕགས་ཐོག་གི་ངར་ལ་དྲངས། །མི་བསྙེངས་སེང་གེའི་སྒྲ་སྒྲོགས་
ཁྱོད་དུ་བས། ༡༢ །འཕགས་ཡུལ་སུམ་སྟོང་དྲུག་བརྒྱ་བཞུགས་པའི་རིང༌། །རྒྱ་གར་ཤར་ནུབ་ཆུ་བཞིན
ཉུལ་བྱས་ཏེ། །གཙུག་ལག་ཁང་ནི་འབུམ་ཚོ་བྱེ་བ་བཞེངས། །མདོ་སྔགས་བསྟན་པའི་རྒྱལ་མཚན་
བསྒྲེངས་བར་མཛད། ༡༣ །མ་དད་ལོག་ལྟ་ཟློག་ཕྱིར་གྲུབ་པའི་འཕྲུལ། །ཆུ་བོ་གྱེན་ལྡོག་ཉི་མ་གཏེ་པོར་
བཅུག།རྫུ་འཕྲུལ་སྟག་ལ་ཆིབས་སོགས་རེ་རེ་ནས། །བགྲང་འདོད་བྱིས་པའི་བློ་འདི་ཡོངས་རེ་གོལ། ༡༤ །
བསྐལ་པ་སྐད་ཅིག་སྐད་ཅིག་བསྐལ་པ་རུ། །བཟླུམས་པའི་རྣམ་ཐར་འབྲེལ་བསྒྲིག་ག་ལ་བཏུབ། །གསང་
བ་བསམ་མི་ཁྱབ་པའི་བདག་ཉིད་ཅན། །འབྱུང་ལྔས་གར་ཁྱབ་པད་འབྱུང་སྐུས་ཁྱབ་བོ། ༡༥ །འཕགས་
ཡུལ་གྲུབ་བརྒྱའི་སྤྱི་མེས་ཐོད་ཕྲེང་རྩལ། །དུས་གསུམ་ས་ལེར་མཁྱེན་པའི་གོ་ས་ན། །མ་སངས་སྤུན་
དགུས་དབང་བྱས་སྤྲེལ་ཚ་རྣམས། །སྡུག་བསྔལ་གསུམ་གྱིས་ཉམས་ཉེས་གྱུར་པ་གཟིགས། ༡༦ །ཁྱད་
པར་བོད་ཡུལ་མུན་པའི་སྨག་རུམ་འདིར། །ཆོས་ཀྱི་སྒྲོན་མེ་སྦོར་བྱེད་ཁྲི་སྲོང་རྗེས། །སྤྱན་དྲངས་མཁན་
སློབ་ཆོས་གསུམ་གདན་ཡང་འཛོམས། །གངས་ཅན་ལྗོངས་ཞེས་བརྗོད་པ་དོན་དང་ལྡན། ༡༧ །ཧས་པོ་རི་
གོང་ལྷ་སྲིན་དམ་འདོགས་དུས། །རང་རང་སྲོག་སྙིང་མདོངས་གསོལ་ཕུལ་ནས་སུ། །ཅི་བགྱིས་བཀའ་
བསྒྲུབ་ཁས་བླང་བྲོ་བོར་བས། །སྟོང་སྲོག་གཅིག་འདུས་རྡོ་རྗེ་ཁྲོ་སྐུར་བཞེངས། ༡༨ །ཚངས་ཆེན་ཐུགས་
དམ་གཙུག་ལག་ས་འདུལ་ཚེ། །དཀར་ཕྱོགས་སྐྱོང་བ་མ་ལུས་བྲན་དུ་བཀོལ། །བསམ་ཡས་བརྩིགས་པ་
མི་འདྲ་སྐྱེས་པ་འདྲ། །ཞིང་ཁམས་གཅིག་གི་ཚུལ་དུ་ལེགས་པར་བཞེངས། ༡༩ །ལུགས་གསུམ་མི་འགྱུར་

ལྷུན་གྲུབ་གཞལ་ཡས་ཁང་། །རྟེན་དང་བརྟེན་པར་བཅས་པའི་ངོ་མཚར་སྣང་། །འཆི་མེད་གྲོང་ཁྱེར་ས་ལ་
འཕོས་མཚུངས་ཀྱང་། །པད་འབྱུང་རབ་ཏུ་གནས་པའི་ཁྱད་པར་ཡོད། ༢༠ །དགེ་སློང་རྩེ་མོས་འདུལ་བའི་
བསྟན་པ་བཙུགས། །སད་མི་མི་བདུན་བླ་ཡི་མཆོད་གནས་བསྐུར། །རྒྱ་བོད་ལོ་པཎ་བརྒྱ་རྩ་བསྡུས་ནས་
སུ། །བཀའ་བསྟན་གངས་རིའི་ཁྲོད་དུ་རྒྱས་པར་བསྒྱུར། ༢༡ །འབུམ་ཕྲག་དྲུག་ཅུ་རྩ་བཞིའི་རྒྱུད་ཀྱི་དོན། །
སྡེ་གསུམ་ཀློང་དགུའི་མན་ངག་ངེས་པ་རྣམས། །པད་འབྱུང་བི་མའི་དགོངས་བཅུད་བླ་ན་མེད། །ལས་ཅན་
སྙིང་གི་བུ་དགུའི་དཔལ་དུ་ཤར། ༢༢ །བྲག་དམར་མཆིམས་ཕུའི་ཀེའུ་ཚང་གོང་མ་རུ། །གུ་རུ་པདྨས་
གསང་སྔགས་དབང་མོ་ཆེ། །བསྐུར་བའི་མོད་ལ་རྗེ་འབངས་ཉི་ཤུ་ལྔ། །རྟོགས་གྲོལ་དུས་མཉམ་གྲུབ་པའི་
གར་གྱིས་བྲེལ། ༢༣ །བོད་མོ་མཚོ་རྒྱལ་གསུམ་པའི་རྟེན་དུ་བཟུང་། །བཻ་རོ་ཙཱ་ནས་བཀའ་ཡི་བསྡུ་བ་
བྱས། །ལྡན་མ་རྩེ་མང་ཡི་གེའི་རིས་སུ་བཀོད། །གསང་སྔགས་ཆོས་ཀྱི་འཁོར་ལོ་རྒྱ་ཆེར་བསྐོར། ༢༤ །
དེ་ཚེ་མུ་སྟེགས་ཤན་ཞུགས་བོན་པོ་རྣམས། །ལྟ་སྤྱོད་མ་མཚུངས་གླགས་ལྟའི་གྱ་ཚིག་བགོས། །བསྟན་པ་
རྒྱལ་དུ་བཙུགས་ནས་བརྩད་པའི་ཚེ། །རྟོག་གེའི་ལྕེ་ཆད་ཆོས་ལ་དག་ཐེར་བྱུང༌། ༢༥ །ཚེ་སྤོང་བཟས་
འཁུམས་སྡིག་བློན་ཁས་བཙན་པས། །རྒྱལ་པོའི་སྐུ་དབང་མ་འདུས་འཚོ་སྐལ་ཆད། །འོན་ཀྱང་མི་ལོ་བཅུ་
གསུམ་སླར་ལ་བསྲིངས། །དེ་བར་འཛམ་གླིང་སུམ་གཉིས་བྲན་དུའང་བཀོལ། ༢༦ །བརྒྱ་དང་བཅུ་གཅིག་
བོད་ལ་བཞུགས་པའི་རིང༌། །རྗེ་ཡི་བཞེད་བསྐང་སྲས་ལ་ཕན་པ་བསྒྲུབ། །ས་གཞི་རྟ་རྨིག་ཙམ་ཡང་
མ་ལུས་པར། །ཞབས་ཀྱིས་བཅགས་པའི་བཀའ་དྲིན་རྨད་དུ་བྱུང་། ༢༧ །གངས་བྲག་མཚོ་གསུམ་སྒྲུབ་
གནས་བྱིན་བརླབས་ཤིང་། །མིང་ཅན་མིང་མེད་གཏེར་ཀ་འབུམ་སྦས་པ། །ལས་ཅན་བུ་དང་འཕྲད་པའི་
སྨོན་ལམ་བཏབ། །མ་འོངས་བསྟན་འགྲོའི་བཙས་སུ་བཞག་པས་འཚེངས། ༢༨ །འགྲོ་ལྡིང་ཡུལ་དུ་
མཁའ་འགྲོའི་ཚོགས་དཔོན་དུ། །བཞེངས་ནས་བརྟུལ་ཞུགས་གྲུབ་པའི་འཁོར་ལོས་སྒྱུར། །འཕགས་ཡུལ་
གྲུབ་བརྒྱས་བསྐལ་པར་བསྐྲུན་པའི་འཕྲུལ། །སྐད་ཅིག་བཟླུམས་འདི་ཚངས་ཆེན་བློས་མི་འཆུན། ༢༩ །
ལྷོ་ནུབ་སྲིན་པོ་འདུལ་དུ་ཉེ་བ་ན། །ཁྲ་འབྲུག་གཙུག་ལག་ཁང་གི་བར་ཁྱམས་སུ། །བཀའ་འདུས་ཚོམ་
བུ་ཉེར་གཅིག་སྒྲུབ་ཆེན་འཛུགས། །བཀའ་བབས་ལས་ཅན་གྲུབ་པའི་ཚོགས་ཆེན་བརྡོལ།༣༠ །བཀའ་
དྲིན་འཁོར་མཐའ་མེད་པའི་དྲིན་ཅན་རྗེ། །ཕྱི་མཐའ་གཟིགས་པའི་སྤྱན་སྐྱོང་ཟླ་མེད་པའི། །བརྩེ་བའི་

ཞལ་ཐེམས་བརྗེད་ཐོ་ཤུལ་དུ་བཞག །འཇའ་ཚོན་ལྟ་བུའི་སྐུ་ཡང་མི་སྣང་གྱུར། ༢༡ །ཟངས་མདོག་དཔལ་
རིར་སྲིན་ཚོགས་དབང་དུ་བསྡུས། །རཀྴ་ཐོད་ཕྲེང་རྩལ་གྱི་གསོབ་ལ་ཞུགས། །མཐིང་འོད་འབར་མ་ཉི་
དང་ཟེར་བཞིན་འགྲོག །མཚན་རྒྱུ་ཤ་རྗེན་བཟའ་ཀུན་གཙིགས་ལ་ཕབ། ༣༡ །རྔ་ཡབ་པདྨ་འོད་
ཀྱི་ཕོ་བྲང་དུ། །རིག་འཛིན་དུ་མའི་ཚོགས་རྗེར་བཞེངས་པའི་མོད། །གསང་སྔགས་ཐེག་པ་ཆེན་པོའི་སྨིན་
དབང་བསྐུར། །འགྲོ་འདུལ་གཏེར་འབྱིན་སྣ་ཚོགས་ཆོ་རོལ་འགྱེད། ༣༣ །སྙིགས་ལྔའི་གདུལ་བྱ་ཡལ་
བར་མི་འདོར་བས། །སྣང་མུན་དུས་དྲུག་བརྩེ་བའི་སྤྱན་གྱིས་བཙའ། །ཡར་མར་ཚེས་བཅུའི་
ཉི་ཟེར་ཆིབས་ནས་བྱོན། །མོས་གུས་ཅན་ལ་བྱིན་རླབས་རྒྱུན་ཆད་བྲལ། ༣༤ །རྗེས་འཇུག་ཕྱི་ནང་གསང་
བའི་ཚོགས་མཆོད་ཤོམས། །བསྐྱེད་སྔགས་རྫོགས་པའི་ལས་རིམ་གཞུང་བསྲངས་ཚེ། །རྣམ་བཞིའི་རིག་
འཛིན་གྲུབ་པའི་གསེང་ལམ་ནས། །ཆོས་ཉིད་དོན་གྱི་པད་འབྱུང་རང་ཞལ་མཇལ། ༣༥ །དུག་ལྔ་ལམ་
ཁྱེར་ཡེ་ཤེས་ངོ་བོ་འཕྲོད། །འདའ་ཀ་འཆི་བྲོད་གདེང་ཚད་ཚགས་སུ་ཚུད། །འདི་ཕྱིའི་འདུན་མ་གཅིག་ཏུ་
དྲིལ་བ་ཡི། །གདམས་ངག་ཟབ་དགུ་བསྟན་པས་འཚེངས་པར་གྱུར། ༣༦ །བགྲང་ཡས་འགྲོ་བློས་མི་
འཆུན་རྒྱལ་ཀུན་གྱི། །བྱིན་ནུས་གཅིག་བསྡོམས་ཨོ་རྒྱན་རྡོ་རྗེ་འཆང་། །རྔ་ཡབ་གླིང་གི་ཆེ་བཙན་གུ་རུ་
རྗེར། །ཞིང་རྡུལ་གྲངས་མཉམ་ལུས་སྤྲུལ་གུས་ཕྱག་བརྩེགས། ༣༧ །མི་མཇེད་ཞིང་གི་མི་གཙང་དངོས་
ཀུན་བསལ། །བདག་པོས་བཟུང་དང་མ་བཟུང་མཆོད་པའི་སྤྲིན། །དཔག་མེད་བློ་ཡིས་བླངས་ཏེ་ཕྱུར་བུར་
སྤུངས། །དུས་གསུམ་རྟག་པ་རྒྱུན་གྱིས་འཁོར་ལོར་དབུལ། ༣༨ །ཐོག་མེད་དུས་ནས་དཀར་མིན་དྲི་ཡིས་
བགོས། །སྒོ་གསུམ་བག་མེད་དབང་གིས་མི་དགེའི་ལས། །གང་བསགས་གནོངས་འགྱོད་དྲག་པོའི་སྒོ་
ནས་མཐོལ། །དག་གཙང་ཁྲུས་ཀྱི་ཆོ་གས་འཁྲུད་པར་གསོལ། ༣༩ །འདས་དང་མ་བྱོན་ད་ལྟར་བཞུགས་
གྱུར་པའི། །མགོན་མཆོག་རྣམས་ཀྱི་མཛད་པའི་ཁུར་ཆེན་པོ། །བདག་ཉིད་ཁོ་ནས་ཁྱེར་ནས་གདུལ་
འགྲོའི་དོན། །རྒྱ་ཆེར་མཛད་ལ་རྗེས་ཡིད་སུ་མི་རངས། ༤༠ །ད་དུང་སྲིད་པའི་རྒྱ་མཚོ་མ་སྐེམ་བར། །
ཡིད་ཅན་སྒྲོལ་བའི་གྲུ་གཟིངས་ལེགས་ཚུགས་ལ། །གསང་ཆེན་ཆོས་འཁོར་བསྐོར་བའི་དར་པོ་ཆེ། །
ལེགས་ཕྱར་སྐུ་བཞིའི་རྒྱལ་སར་དབུགས་དབྱུང་གསོལ། །ཀུན་བཟོད་གཟུགས་སུ་མ་གྲུབ་དེ་སྲིད་དུ། །
རྡོ་རྗེའི་སྐུ་ལ་འཕོ་འགྱུར་མི་མངའ་ཡང༌། །ཞིང་འདིར་མྱང་འདས་མི་བཞེད་དོན་ལ་འདྲིལ། །ངོ་མཚར་

མིག་གི་བདུད་རྩིར་མངོན་སྣང་བྱོས། ༤༢ །ལྷག་བསམ་འོ་མཚོའི་རྫིང་ལས་ཉེར་འཐོན་པའི། །རབ་
བསྔགས་པུཎྜ་རཱི་ཀའི་ཕྲེང་བ་འདི། །རྒྱལ་བའི་མགུར་ན་སྦ་བའི་ལེགས་བྱས་དགེ། །མ་རྣམས་གཏན་བདེ་
ཐོབ་པའི་རྒྱུར་ཡང་བསྔོ།༤༣ །ཆོས་རབ་རྣམ་འབྱེད་ལྷ་ཡི་རྔ་བོ་ཆེའི། །སྒྲ་དབྱངས་སྲིད་པའི་རྩེ་མོར་
བསྒྲགས་བྱས་པས། །འགྲོ་ཀུན་མ་རིག་གཉིད་ལས་སློང་གྱུར་ཏེ། །ཡང་དག་ལམ་གྱི་སྣང་བ་རྒྱས་པར་
ཤོག༤༤ །ཟབ་གསང་རྫོགས་པ་ཆེན་པོའི་རིང་ལུགས་ལས། །ནམ་ཡང་མི་ཉམས་ཐེག་དགུའི་རྩེ་མོར་
བགྲོད། །འོད་གསལ་སྣང་བཞིའི་ཡེ་ཤེས་མཐར་ཕྱིན་ནས། །འཕོ་ཆེན་འཇའ་ལུས་རྡོ་རྗེའི་སྐུ་འགྲུབ་ཤོག
༤༥ །དེ་མ་ཐོབ་ཀྱི་ཚེ་རབས་ཕྲེང་བར་ཡང་། །རྡོ་རྗེའི་སློབ་དཔོན་མིག་འབྲས་བཞིན་དུ་བསྟེན། །དམ་
ཚིག་གཙང་མའི་མཁའ་ལས་ཉི་ཟླའི་སྣང་། །འགྱེད་པས་ཐར་གྲོལ་འདབ་བརྒྱ་བཞད་གྱུར་ཅིག༤༦ །བདེ་
ཆེན་སྡོམ་པ་ཆེན་པོའི་ལམ་བཟང་དུ། །མཐའ་ཀླས་སྲིད་པའི་ཡིད་ཅན་མ་ལུས་ཞུགས། །ཐར་པ་ཆེན་པོའི་
གྲོང་ཁྱེར་བསྙེགས་བྱས་ནས། །མཐོ་རིས་གང་གཱའི་ཆུ་ངོགས་བརྟེན་གྱུར་ཅིག༤༧ །ཐུབ་བསྟན་སྤྱི་དང་བྱེ་
བྲག་སྔ་འགྱུར་གྱི། །རིང་ལུགས་མི་ཉམས་དབྱར་དུས་ཆུ་གཏེར་བཞིན། །གོང་ནས་གོང་འཕེལ་
བཤད་སྒྲུབ་འཛུམ་དཀར་གྲོལ། །དྲི་མེད་ཆེས་ཆེར་རྒྱས་པའི་རྒྱུར་གྱུར་ཅིག༤༨ །དཔལ་ལྡན་རྒྱལ་བ་
གཉིས་པའི་མཛད་བས་འཕྲུལ། །རྣམ་འདྲེན་སྟོང་གི་ཕྲིན་ལས་མ་རྫོགས་པར། །དེ་སྲིད་རྒྱུན་མི་འཆད་
པའི་བཀའ་དྲིན་གྱིས། །ཤས་ཙམ་འཚོབ་པའི་རེ་བ་ག་ལ་མཆིས། ༤༩།འོན་ཀྱང་མི་ཕྱེད་དད་པའི་འོ་མཚོ་
ལས། །ལེགས་པར་འཁྲུངས་གྱུར་པདྨ་དཀར་པོ་ཡི། །མཆོད་སྡོང་བར་སྣང་རྒྱས་པར་དཀྲིགས་པ་འདི། །
སྲས་བཅས་རྒྱལ་བའི་སྤྱན་ལམ་མཛེས་པར་སྨོན། ༥༠ །བཅུ་ཕྲག་ལྔ་ལ་ཉག་མ་གཅིག་གིས་ལྷག །ཚིགས་
སུ་བཅད་པ་བསྡེབས་པའི་བསྔགས་བརྗོད་ཕྲེང་། །བློ་ཆེན་བློ་ཡིས་མཛོད་པས་གསར་དུ་ཕྱུང༌། །བློ་གསར་
མགུལ་ན་སྤ་བའི་རྒྱན་དུ་མཛོད། ༥༡ །དེ་ལྟར་ཨོ་རྒྱན་རྡོ་རྗེ་འཆང་གི་ཡོན་ཏན་ལ་ཆ་ཤས་ཙམ་བསྔགས་པའི་རབ་བྱེད་འདི་ཡང་། ཤེས་
བྱའི་ཆོས་ཀུན་གཟིགས་པའི་མ་ཧཱ་པཎྜི་ཏ། སྒྲ་དབྱངས་ཟླ་བ་འཆི་མེད་ལང་ཚོ་མཆོག་ཏུ་རྒྱས་པའི་སྡེའི་ལེགས་བཤད་ལ་གཞི་བཅོལ་ནས། ཤཱཀྱའི་དགེ་
ཚུལ་འཇམ་དབྱངས་མཁས་གྲུབ་རྒྱ་མཚོར་འབོད་པས་བྲིས་པའི་དགེ་བས་རང་གཞན་སེམས་ཅན་ཐམས་ཅད་ཤེས་རྒྱུད་གྲོལ་བའིརྒྱུར་གྱུར་ཅིག། །།

༄༅། །སྔགས་ཀྱི་སྟོན་པ་རྡོ་རྗེའི་བླ་མ་པདྨ་ཐོད་ཕྲེང་རྩལ་ལ་བསྔགས་པ་ཟབ་དོན་
རྡོ་རྗེ་ནཱ་དའི་གླིང་བུ་ཞེས་བྱ་བ་བཞུགས།
སྐྱབས་རྗེ་དིལ་མཁྱེན་རིན་པོ་ཆེ།
ན་མོ་བཛྲ་གུ་རུ་པདྨ་ཐོད་ཕྲེང་རྩལ་ཡེ། བརྟན་གཡོ་ཀུན་ཁྱབ་ཡེ་ཤེས་ནམ་མཁའི་གཟུགས། །འཆི་
མེད་དྭངས་མའི་ལང་ཚོས་སྒེག་པའི་དཔྱིད། །རབ་འབྱམས་རྒྱལ་བའི་མཁྱེན་བརྩེའི་སྟོབས་དར་
བའི། །མགོན་པོ་མཆོག་ལ་བསྟོད་པའི་མེ་ཏོག་སྤེལ། ༡ །མཁའ་ཁྱབ་མཁའ་ཡི་རྡོ་རྗེའི་ཡེ་ཤེས་སྐུ། །
རབ་འབྱམས་རྒྱལ་བའི་ཞིང་ཁྱབ་ཀུན་ཏུ་འགྲོ། །རང་བྱུང་མཚན་དཔེའི་རྒྱུ་སྐར་དོ་ཤལ་ནི། །སྐྱེ་འཆི་
གཞོམ་གཞིག་བྲལ་བའི་དཔལ་ལ་འདུད། ༢ །སྙིང་རྗེའི་སྤྱོད་ཡུལ་དག་པའི་སྤྲིན་ཆེན་ལས། །ཟབ་
རྒྱས་ཆོས་ཚུལ་རྒྱ་མཚོའི་གྲུ་ཆར་རྒྱུན། །ཟད་མི་ཤེས་པས་ཕྱོགས་དུས་འགྲོ་རྒྱུད་ཞིང། །རྣམ་གྲོལ་
སྙེ་མས་འགེངས་པའི་བྱེད་པོ་ཆེ།༣ །གཅིག་དང་དུ་བྲལ་ཆོས་དབྱིངས་རིན་ཆེན་ཁམས། །སྨྲབ་བསམ་
བརྗོད་བྲལ་མཁའ་ལ་སྙིང་རྗེའི་ཐུགས། །ནང་གསལ་ཡེ་ཤེས་གཞོན་ནུ་བུམ་པའི་ཀློང། །མཉམ་
རྗེས་རིས་མེད་བདེ་ཆེན་དགྱེས་པ་ཆེ། ༤ །མི་ཟད་རྒྱན་གྱི་འཁོར་ལོའི་སྒྱུ་འཕྲུལ་གར། །སྲས་བཅས་
རྒྱལ་བའི་ཡེ་ཤེས་དོ་རར་རྩེན། །བསམ་གྱིས་མི་ཁྱབ་སྨོན་ལམ་བུམ་བཟང་དུ། །རྫུ་འཕྲུལ་འདུ་
འགོད་ངོམས་པ་མེད་པར་སྟོན།༥།ཟག་མེད་ཆོས་ཁམས་རྒྱ་མཚོར་དབང་བསྒྱུར་ཀྱང།།ཕྲིན་ལས་
ནམ་མཁའི་མཐའ་མཉམ་བཀོད་པ་སྟེ། །འདྲེན་པ་ཀུན་ལས་རྨད་བྱུང་ཐུགས་བསྐྱེད་མཐུ། །རྡོ་རྗེའི་
གོ་ཆ་ཁྱོད་མཚུངས་གཞན་མ་མཆིས། ༦ །བློ་ལས་འདས་པའི་ཡེ་ཤེས་ཡོན་ཏན་རྡུལ། །དད་པའི་གེ་
སར་ཆ་ཙམ་ཕེབས་པས་ཀྱང། །ཡིད་ཆེས་ངེས་པའི་ཚོན་བརྒྱ་བཀྲ་བ་ཡི། །མོས་གུསསྐྱེད་
མོའི་ཚལ་མཆོག་དབང་མེད་དར། ༧།དེ་ཚུལ་བརྗོད་པའི་སྤོབས་པ་ན་ཕྲ་ཡང། །བཅོས་མིན་དད་པའི་
ཉམས་ཆུང་གསོལ་འདེབས་ངག །ཡབ་གཅིག་སྙན་དུ་གསོན་པས་ཞལ་བཞེས་བཞིན། །ཡེ་ཤེས་

སྤྱན་གྱིས་འབབ་སྟེགས་འཆའ་ལ་རེ།༨།རིག་སྟོང་དོན་གྱི་དགོངས་པ་གཏད་པའི་མོད།འཁྲུལ་རྟོག་
བྲག་རི་རྡུལ་དུ་མཐར་བྱས་ནས། །ཡེ་ཤེས་གསང་པའི་དབྱིངས་སུ་སྙོམས་ཞུགས་པའི། །དགའ་སྟོན་
མངོན་སུམ་སྩོལ་ཅིག་པདྨ་འབྱུང། ༩།ཁྱེད་ཀྱི་རྡོ་རྗེ་བཞི་ཡི་དཀྱིལ་འཁོར་དུ། །རྡོ་རྗེའི་གཏོར་བླུགས་
བཙོ་སྦྱངས་ནུས་པ་ཡིས། །སྒོ་གསུམ་ཆ་མཉམ་མི་ཟད་རྒྱན་འཁོར་གྱི། །ལྟད་མོའི་སྐུ་བཞིའི་གྲོང་
ཁྱེར་མཐོང་མཛོད་ཀྱེ།༡་།སྣང་སྲིད་མཁའ་ཁྱབ་ཡེ་ཤེས་སྐུ་རྡོ་རྗེ།
ཀྱིལ་འཁོར་དུ། །ལེགས་ཤར་ཡོངས་གྲུབ་ཆེན་པོའི་བསྐྱེད་རིམ་གྱིས། །སྐྱེ་བཞིའི་འཁྲུལ་བའི་བག་
ཆགས་དག་གྱུར་ཅིག ༡༡།རླུང་སྔགས་གཉིས་མེད་རྡོ་རྗེའི་བཟླས་པ་ཡིས། །བསྙེན་སྒྲུབ་རྣམ་བཞིའི་
གསེང་ལམ་མཐར་ཕྱིན་པ། །གྲགས་སྟོང་གསུང་གི་རྡོ་རྗེ་ནཱ་དའི་དབྱངས། །ཆོས་ཕུང་བརྒྱད་ཁྲིའི་
འཁོར་ལོར་རྫོགས་གྱུར་ཅིག༡༢།འཁོར་འདས་ཆོས་ཀུན་རང་རིག་གདོད་མའི་དབྱིངས། །ཡེ་དག་རང་
གྲོལ་ཁྱབ་བརྡལ་དགོངས་པའི་ཀློང། །མཉམ་རྫེས་རེ་དོགས་བྲལ་བའི་བློ་བྲལ་གྱིས། །གདོད་མའི་
རྒྱལ་ཐབས་རྟེན་འདིར་སྨིན་བྱིན་རློབས།༡༣།གདོད་ནས་དག་པའི་ཆོས་སྐུ་འོད་མི་འགྱུར། །ཟག་མེད་
མཁྱེན་བརྩེའི་ཡོན་ཏན་འོད་སྟོང་གཟིས། །ཕྱོགས་དུས་རབ་འབྱམས་རྒྱལ་བའི་ཡེ་ཤེས་དང། །
གཉིས་སུ་མེད་པའི་དཔལ་སྟུག་ལ་བསྔགས་པས། ༡༤ །ཕུལ་བྱུང་བསོད་ནམས་དག་པའི་སྤྲིན་དཀར་
ཀྱང། །དེ་རྗེས་འབྲང་བ་ཆོས་དབྱིངས་མཁར་བྲེས་ཏེ། །ངོ་མཚར་ཡེ་ཤེས་ནམམཁའི་གཟུགས་ཅན་
ཉིད། །རྫོགས་པར་སྙིང་ལ་སད་པའི་དཔལ་གྱུར་ཅིག ༡༥།རིག་འཛིན་བླ་མ་འདུས་པའི་ད

༄༅། །ཨོ་རྒྱན་སངས་རྒྱས་གཉིས་པའི་བསྟོད་པ་ཕྱོགས་བསྒྲིགས།

་
༄༅། ། སློབ་དཔོན་ཆེན་པོའི་རྣམ་ཐར་གསོལ་འདེབས་དངོས་གྲུབ་
འདོད་འཇོ་བཞུགས་སོ། །
རྒྱལ་མཆོག་ལྔ་པ་ཆེན་པོ།
འོད་མཚན་སྟོང་དུ་འབར་བའི་མགོན་པོ་ཡི། །ཐུགས་རྗེའི་སྒྱུ་འཕྲུལ་རོལ་གར་སྲིད་གསུམ་ན། །ཆེ་
བཙན་རིགས་སྔགས་གྲུབ་པའི་བརྟུལ་ཞུགས་ཅན། །དུས་གསུམ་སངས་རྒྱས་ངོ་བོ་པདྨ་འབྱུང༌། །
མགོན་ཁྱེད་ཟངས་མདོག་དཔལ་རིར་རྟག་བཞུགས་ཀྱང་། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །
གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །
སིནྡྷའི་མཚོ་གླིང་གདེངས་ཅན་འཇོག་པོ་ཡི། །ཁང་བཟང་རྩེ་མོར་འདབ་སྟོང་བཞད་པའི་དབུས། །རྫུས་སྐྱེས་
ངོ་མཚར་མཚན་དཔེའི་དཔལ་འབར་བ། །མཚོ་སྐྱེས་རྡོ་རྗེ་རང་བྱུང་སྤྲུལ་པའི་སྐུ། །མགོན་ཁྱོད་ཟངས་མདོག་
དཔལ་རིར་རྟག་བཞུགས་ཀྱང་། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །གསོལ་བ་འདེབས་ན་
ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །དག་པའི་ལས་
སད་ཨིནྡྲ་བྷུ་ཏི་ཡིས། །རྒྱལ་ཁབ་ཆེན་པོར་སྤྱན་དྲངས་མངའ་གསོལ་ཚེ། །འབངས་རྣམས་རྫོགས་
ལྡན་བཞིན་དུ་བདེ་ལ་བཀོད། །ཨོཾ་ཌི་ཡཱ་ནའི་སར་སྤྱོད་ཐོར་ཅོག་ཅན། །མགོན་ཁྱོད་ཟངས་མདོག་
དཔལ་རིར་རྟག་བཞུགས་ཀྱང༌། ཁ་བའི་ལྗོངས་ནས་གདུང་ཤུགས་དྲག་པོ་ཡིས། །གསོལ་བ་
འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །སྲིད་
འབྱོར་སྒྱུ་མའི་རོལ་རྩེད་ཐབས་མཁས་ཀྱིས། །ཉེར་སྤངས་བསིལ་བའི་ཚལ་གྱི་དུར་ཁྲོད་དུ། །བརྟུལ་
ཤུགས་སྤྱོད་པ་མཐར་ཕྱིན་སྦྱོར་སྒྲོལ་གྱིས། །མ་ཚོགས་མཁའ་འགྲོའི་དབང་ཕྱུག་ཞི་བ་འཚོ། །མགོན་
ཁྱོད་ཟངས་མདོག་དཔལ་རིར་རྟག་བཞུགས་ཀྱང༌། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །

གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །
ཕྱོགས་ལས་རྣམ་པར་རྒྱལ་བའི་གར་གྱིས་རོལ། །མཁའ་འགྲོས་བྱིན་བརླབས་ཕག་མོ་མངོན་སུམ་གཟིགས། །
ནམ་མཁའི་གཟའ་སོགས་སྡེ་བརྒྱད་བྲན་དུ་བཀོལ། །མཐུ་སྟོབས་དབང་ཕྱུག་རྡོ་རྗེ་དྲག་པོ་རྩལ། །མགོན་
ཁྱོད་ཟངས་མདོག་དཔལ་རིར་རྟག་བཞུགས་ཀྱང༌། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །
གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །
རིག་འཛིན་མཆོག་བརྙེས་པྲ་བྷ་ཧསྟི་ཡིས། །རྗེས་བཟུང་ཡོ་གའི་ལྷ་ཚོགས་དངོས་སུ་མཇལ། །ངུར་སྨྲིག་གོས་
བཀླུབས་སྡོམ་བརྩོན་དམ་པ་མཆོག །ཐུབ་དབང་གཉིས་པ་ཤཱཀྱ་སེང་གེའི་ཞབས། །མགོན་ཁྱོད་ཟངས་
མདོག་དཔལ་རིར་རྟག་བཞུགས་ཀྱང་། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །གསོལ་བ་
འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །མཁས་
གྲུབ་རིག་འཛིན་མང་བསྟེན་མདོ་རྒྱུད་དང་། །ཐ་སྙད་རིག་པའི་གནས་སོགས་ཤེས་བྱའི་མཐའ། །རྙེད་
མིན་དེ་སྲིད་སྤྲོས་པ་དམར་ཐག་བཅད། །ཐམས་ཅད་མཁྱེན་པ་བློ་ལྡན་མཆོག་སྲེད་དཔལ། །མགོན་
ཁྱོད་ཟངས་མདོག་དཔལ་རིར་རྟག་བཞུགས་ཀྱང་། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །
གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །ཚེ་
དཔག་མེད་ཀྱིས་མ་ར་ཏི་ཀ་རུ། །མངོན་སུམ་བྱིན་བརླབས་མི་ཤིགས་རྡོ་རྗེའི་སྲོག །ལྷུན་གྲུབ་འཆི་མེད་
འཇའ་ལུས་སྐུ་བརྙེས་པ། །ཚེ་ལ་དབང་བའི་རིག་འཛིན་པདྨ་འབྱུང་། །མགོན་ཁྱོད་ཟངས་མདོག་དཔལ་རིར་
རྟག་བཞུགས་ཀྱང༌། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །གསོལ་བ་འདེབས་ན་ཐོགས་
མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །རྫུ་འཕྲུལ་བཀོད་པས་ཟ་
ཧོར་རྒྱལ་པོ་སོགས། །བྷངྒ་ལ་ཡི་འགྲོ་རྣམས་ཐར་ལམ་དྲངས། །ཡིད་འཛིན་དབང་མོ་ལ་བརྟེན་
དགའ་བ་བཞིའི། །ཡེ་ཤེས་བསྐྱེད་མཛད་པདྨ་སཾ་བྷ་བ། །མགོན་ཁྱོད་ཟངས་མདོག་དཔལ་རིར་རྟག་
བཞུགས་ཀྱང༌། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །གསོལ་བ་འདེབས་ན་ཐོགས་མེད་
ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །ཞུགས་ཀྱི་ཕུང་པོ་

དལ་འགྲོར་འཁྱིལ་བའི་དབུས། །པདྨའི་སྦུབས་ནས་ཡབ་ཡུམ་ཟུང་འཇུག་སྐུ།།མངོན་སུམ་
བསྟན་པས་འབྱུང་པོའི་དབང་པོ་སོགས། །ཨོ་རྒྱན་འགྲོ་འདུལ་སྲས་མཆོག་པདྨ་རྒྱལ།།མགོན་
ཁྱོད་ཟངས་མདོག་དཔལ་རིར་རྟག་བཞུགས་ཀྱང༌། །ཁ་བའི་ལྗོངས་ནས་གདུང་ཤུགས་དྲག་པོ་ཡིས། །
གསོལ་བ་འདེབས་ན་ཐོགས་མེད་ཐུགས་རྗེའི་མཐུས།།བྱིན་གྱིས་རློབས་ལ་དངོས་གྲུབ་ཆར་ལྟར་
ཕོབ།བདུད་འདུལ་ཡེ་ཤེས་ཌཱ་ཀིས་རྗེས་སུ་བཟུང༌། །ལུང་རིགས་མཚོན་ཆས་ལྟ་ངན་གྲུབ་མཐའ་
བཅོམ། །མཐུ་སྟོབས་རྩལ་གྱིས་མུ་སྟེགས་ཐལ་བར་བརླགས། །འཕགས་པ་སེང་གེ་སྒྲ་སྒྲོགས་གསང་བའི་
བདག །མགོན་ཁྱོད་ཟངས་མདོག་དཔལ་རིར་རྟག་བཞུགས་ཀྱང་། །ཁ་བའི་ལྗོངས་ནས་གདུང་ཤུགས་དྲག་
པོ་ཡིས། །གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་
གྲུབ་ཆར་ལྟར་ཕོབ། །ཡངས་ལེ་ཤོད་དུ་བཛྲ་ཧེ་རུ་ཀའི། །དབང་དང་རིམ་གཉིས་ལས་བྱུང་ཕྱག་རྒྱ་ཆེ། །
བསྒྲུབས་ཚེ་བགེགས་དཔུང་དཔལ་ཆེན་ཕུར་པས་བསྒྲལ། །དངོས་གྲུབ་མཆོག་བརྙེས་རྡོ་རྗེ་ཐོད་ཕྲེང་
རྩལ། །མགོན་ཁྱོད་ཟངས་མདོག་དཔལ་རིར་རྟག་བཞུགས་ཀྱང་། །ཁ་བའི་ལྗོངས་ནས་གདུང་ཤུགས་དྲག་
པོ་ཡིས། །གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་ལ་དངོས་གྲུབ་ཆར་ལྟར་
ཕོབ། །གངས་ཅན་ལྷ་སྲིན་གདུག་པའི་སྲོག་སྙིང་བླངས། །ཆོས་འཁོར་བསམ་ཡས་འབྱོངས་ཤིང་
བོད་ཡུལ་ཀུན། །དཀར་པོར་བསྐྱུར་ནས་མངའ་བདག་བཞེད་པ་བསྐངས། །སངས་རྒྱས་གཉིས་པ་
སྤྲུལ་སྐུ་པདྨ་འབྱུང་། །མགོན་ཁྱོད་ཟངས་མདོག་དཔལ་རིར་རྟག་བཞུགས་ཀྱང་། །ཁ་བའི་ལྗོངས་ནས་
གདུང་ཤུགས་དྲག་པོ་ཡིས། །གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་
ལ་དངོས་གྲུབ་ཆར་ལྟར་ཕོབ། །མཆིམས་ཕུར་ཞི་ཁྲོ་བཀའ་བརྒྱད་དཀྱིལ་འཁོར་དུ། །རྗེ་འབངས་གྲོགས་
གསུམ་དགུ་དང་ཉེར་ལྔ་སོགས། །སྨིན་གྲོལ་ལ་བཀོད་གྲུབ་རྟགས་མངོན་དུ་ཕྱུང་། །བཀའ་དྲིན་འཁོར་
མེད་པདྨ་ཀ་རའི་ཞབས། །མགོན་ཁྱོད་ཟངས་མདོག་དཔལ་རིར་རྟག་བཞུགས་ཀྱང་། །ཁ་བའི་ལྗོངས་ནས་
གདུང་ཤུགས་དྲག་པོ་ཡིས། །གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་
རློབས་ལ་དངོས་གྲུབ་ཆར་ལྟར་ཕོབ། །སྟག་ཚང་ཕུག་ཏུ་དམུ་བདུད་དམ་སྲི་བཏུལ། །བསིལ་ལྡན་རི་བྲག་

གནས་ཀུན་གཏེར་གྱིས་བཀང་། །ལས་འཕྲོ་ཅན་གྱིས་འདོན་པར་སྨོན་ལམ་བཏབ། །སྙིགས་དུས་འགྲོ་
འདྲེན་རྡོ་རྗེ་གྲོ་ལོད་རྩལ། །མགོན་ཁྱོད་ཟངས་མདོག་དཔལ་རིར་རྟག་བཞུགས་ཀྱང་། །ཁ་བའི་ལྗོངས་
ནས་གདུང་ཤུགས་དྲག་པོ་ཡིས། །གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་
རློབས་ལ་དངོས་གྲུབ་ཆར་ལྟར་ཕོབས། །དབེན་གནས་ཀེའུ་ཚང་ཕལ་ཆེར་བྱིན་གྱིས་བརླབས། །སྐུ་དང་
ཕྱག་ཞབས་རྗེས་རྣམས་བྲག་མཚོར་བཞག །དོང་སྤྲུག་ཆོ་གས་འགྲོ་ཀུན་ལས་སྒྲིབ་སྦྱངས། །མ་འདྲིས་
ལུས་ཅན་ཀུན་གྱི་གཉེན་གཅིག་པུ། །མགོན་ཁྱོད་ཟངས་མདོག་དཔལ་རིར་རྟག་བཞུགས་ཀྱང་། །ཁ་བའི་
ལྗོངས་ནས་གདུང་ཤུགས་དྲག་པོ་ཡིས། །གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་
རློབས་ལ་དངོས་གྲུབ་ཆར་ལྟར་ཕོབ། །སྐུ་དངོས་རྔ་ཡབ་དཔལ་རིར་བཞུགས་བཞིན་དུ།།བོད་ཀྱི་ཡུལ་ནས་
གདུང་ཤུགས་དྲག་པོ་ཡིས། །གསོལ་བ་བཏབ་ཚེ་དངོས་སུ་བྱིན་རློབ་པ། །ལང་ཀའི་དབང་ཕྱུག་རྡོ་རྗེ་ཐོད་
ཕྲེང་རྩལ། །མགོན་ཁྱོད་ཟངས་མདོག་དཔལ་རིར་རྟག་བཞུགས་ཀྱང༌། །ཁ་བའི་ལྗོངས་ནས་གདུང་
ཤུགས་དྲག་པོ་ཡིས། །གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །བྱིན་གྱིས་རློབས་
ལ་དངོས་གྲུབ་ཆར་ལྟར་ཕོབ། །ཁྱེད་ཞལ་དངོས་མཇལ་ལས་ཅན་རྗེ་འབངས་རྣམས། །སྙིགས་དུས་
འགྲོ་བའི་དཔལ་མགོན་གཏེར་སྟོན་དུ། །སྤྲུལ་ནས་བསྟན་འགྲོའི་ཕན་བདེ་སྤེལ་མཛད་རྣམས། །ལྷ་
གཅིག་ཡེ་ཤེས་སྒྱུ་འཕྲུལ་དྲ་བའི་གར། །མགོན་ཁྱོད་ཟངས་མདོག་དཔལ་རིར་རྟག་བཞུགས་ཀྱང་། །
ཁ་བའི་ལྗོངས་ནས་གདུང་ཤུགས་དྲག་པོ་ཡིས། །གསོལ་བ་འདེབས་ན་ཐོགས་མེད་ཐུགས་རྗེའི་མཐུས། །
བྱིན་གྱིས་རློབས་ལ་དངོས་གྲུབ་ཆར་ལྟར་ཕོབ། །གཅམ་བུས་མིན་པར་སྙིང་ནས་གསོལ་འདེབས་ན། །ཆེར་
སྙིགས་དུས་ཀྱི་ལུས་ཅན་མ་ལུས་དང༌། །ཁྱད་པར་བོད་འབངས་མཐའ་དག་ཐུགས་རྗེ་ཆེས། །རྗེས་སུ་
ཟུང་ཞིག་རིག་འཛིན་པདྨ་འབྱུང་། །རིམས་འཁྲུག་དབུལ་ཕོངས་སད་སེར་བཙའ་ཐན་སོགས། །སྔོན་ལས་
འཕྲལ་རྐྱེན་བོད་སྐྱོང་ལྷ་སྲིན་འཁྲུག །སྟོད་སྨད་མཐའ་འདྲེའི་ཁ་རླངས་ལས་བྱུང་བའི། །ངན་པའི་
འབྲས་ཀུན་ཞི་བར་བྱིན་གྱིས་རློབས། །དགེ་བཅུར་ལེགས་སྤྱོད་རིང་པོའི་བར་དུ་འཚོ། །དཔལ་འབྱོར་
ལོངས་སྤྱོད་མཐའ་བཞིའི་ལས་སྒོ་འདུ། །འབྱུང་ལྔའི་ནུས་ཉམས་མ་ལུས་སོས་པ་དང༌། །སྣོད་བཅུད་

ཡོན་ཏན་འཕེལ་བར་བྱིན་གྱིས་རློབས། །འབྱུང་པོ་རྣམས་ཀྱང་འགྲོ་ལ་བྱམས་བརྩེ་ཞིང་། །ས་སྤྱོད་རྒྱལ་པོའི་
མངའ་ཐང་ཆབ་སྲིད་རྒྱས། །མཆོད་གནས་སྡེ་གཉིས་ཆོས་སྤྱོད་རྣམ་བཅུ་འཕེལ། །སངས་རྒྱས་བསྟན་པ་
རྒྱས་པར་བྱིན་གྱིས་རློབས། །ཁྱད་པར་འདུས་མདོ་སྒྱུ་འཕྲུལ་སེམས་ཕྱོགས་སོགས། །ཆད་མེད་
བཀའ་ནས་རིམ་པར་བྱོན་པ་དང་། །བླ་རྫོགས་ཐུགས་གསུམ་སྒྲུབ་སྡེ་བརྒྱད་ལ་སོགས། །ཟབ་གཏེར་
བསྟན་པ་འཕེལ་བར་བྱིན་གྱིས་རློབས། །བསིལ་ལྡན་སྐྱེ་དགུའི་སྡུག་བསྔལ་ཚ་རེག་ཀུན། །ཞི་བྱེད་དུས་
བབས་ཟབ་གཏེར་ག་བུར་ཐིག །འདོན་པའི་ལས་འཕྲོ་ཉེར་སད་སྐལ་ལྡན་གྱི། །རྟེན་འབྲེལ་འཆུགས་
མེད་འགྲིག་པར་བྱིན་གྱིས་རློབས། །མགོན་ཁྱེད་ཐུགས་རྗེའི་ཉི་མ་བདག་སྙིང་ལ། །ཤར་བས་སྲིད་ཞིའི་
གདུང་མུན་ཀུན་ཞི་ནས། །འཁོར་འདས་ཕན་བདེའི་སྣང་བ་འོད་པོ་ཆེ། །འབྲལ་མེད་རྩེ་དགའ་ཁོང་ནས་
དགོད་པར་ཤོག །སྐྱེ་བར་ཁྱོད་གསུང་ཟབ་གཏེར་མཁའ་འགྲོ་ཡི། །ཁ་རླངས་མ་ཉམས་རོ་བརྒྱའི་འབྲས་
བུ་ལ། །ལོངས་སུ་སྤྱོད་ནས་ལས་བཞི་སྒྲུབ་ཆེན་བརྒྱད། །བསྐྱེད་རྫོགས་རྫོགས་ཆེན་ལམ་བཟང་
མཐར་ཕྱིན་ཤོག །མདོར་ན་བོད་འབངས་ནམ་ཡང་མི་འདོར་བར། །རྗེས་སུ་འཛིན་ཞེས་མངའ་
བདག་ཡབ་སྲས་ལ།ཞལ་བཞེས་རྡོ་རྗེའི་རི་མོ་སྲིད་མཐའི་བར། །ནམ་ཡང་འགྱུར་བ་མེད་
པར་བྱིན་གྱིས་རློབས། །གདོད་ནས་དག་པའི་རང་རིག་ཐོད་ཕྲེང་རྩལ།རང་ངོ་འཕྲོད་ནས་སྐྱོང་
བའི་རྣལ་འབྱོར་གྱི། །དངོས་གྲུབ་འདོད་འཇོའི་བཀྲ་ཤིས་དཔལ་འབར་བས། །ཀུན་ཁྱབ་བསམ་དོན་
ལྷུན་གྱིས་འགྲུབ་པར་ཤོག །ཅེས་སངས་རྒྱས་ཀུན་འདུས་དཔལ་ཨོ་རྒྱན་ཆེན་པོ་ལ་རྣམ་ཐར་དང་རྗེས་སུ་མཐུན་པར་གསོལ་བ་གདབ་ཅིང༌།
སྨོན་ལམ་དུ་བྱ་བའི་རིམ་པ་དངོས་གྲུབ་འདོད་འཇོ་ཞེས་པ་འདི་ནི།
སྨྱོས་ཀྱི་གདུང་ལས་ཟབ་མོ་གཏེར་གྱི་བཀའ་བབ་རིག་འཛིན་ཆེན་པོ་ངག་དབང་པདྨས།
དོན་གཉེར་ཆེན་པོའི་གསུང་གིས་བསྐུལ་བ་ལྟར། ཟ་ཧོར་གྱི་བནྡེ་གང་ཤར་རང་གྲོལ་གྱིས་སྦྱར་བའི་ཡི་གེ་པ་ནི་འཇམ་དབྱངས་དཔལ་བཟང་ངོ་། །

༄༅། །གསོལ་འདེབས་ལེའུ་བདུན་མ་བསྡུས་པ་བཞུགས་
མཆོག་གི་གཏེར་ཆེན་མངའ་བདག་ཉང་རལ་པ་ཅན།
ཨེ་མ་ཧོ༔ ཐོག་མའི་སངས་རྒྱ
་སངས་རྒྱས་ཆོས་སྐུ་ཀུན་ཏུ་བཟང་༔ རྒྱལ་བ་རབ་འབྱམས་དཀྱིལ་འཁོར་ལོངས་
སྤྱོད་རྫོགས༔ གང་ལ་གང་འདུལ་གར་སྒྱུར་སྤྲུལ་པའི་སྐུ༔ སྐུ་གསུམ་དབྱེར་མེད་ཨོ་རྒྱན་རིན་པོ་ཆེར༔
གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས༔ བྱིན་གྱིས་རློབས་ཤིག་ཐར་པའི་ལམ་སྣ་
དྲོངས༔ སྣང་བ་མཐའ་ཡས་སངས་རྒྱས་འོད་དཔག་མེད༔ འཇིག་རྟེན་དབང་ཕྱུག་བྱམས་མགོན་སྤྱན་
རས་གཟིགས༔ དཀྱིལ་འཁོར་གཙོ་བོ་ཁྲག་འཐུང་ཧེ་རུ་ཀ༔ ཀུན་གྱི་བདག་ཉིད་ཨོ་རྒྱན་རིན་པོ་ཆེར༔
གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས༔ བྱིན་གྱིས་རློབས་ཤིག་ཐར་པའི་ལམ་སྣ་དྲོངས༔
དྷ་ན་ཀོ་ཤ་པདྨའི་སྦུབས་སུ་འཁྲུངས༔ ཨོ་རྒྱན་ཆོས་ཀྱི་རྒྱལ་པོའི་རྒྱལ་སྲིད་མཛད༔ མངལ་གྱིས་
མ་གོས་དྲི་མེད་སྤྲུལ་པའི་སྐུ༔ སྲིད་གསུམ་མཚུངས་མེད་ཨོ་རྒྱན་རིན་པོ་ཆེར༔ གསོལ་བ་འདེབས་
སོ་ཐུགས་རྗེའི་སྤྱན་གྱིས་གཟིགས༔ བྱིན་གྱིས་རློབས་ཤིག་ཐར་པའི་ལམ་སྣ་དྲོངས༔ བསླབ་སྦྱང་མཐར་
ཕྱིན་འཛམ་གླིང་མཁས་པའི་མཆོག༔ བརྟུལ་ཞུགས་མཐར་ཕྱིན་མ་མོ་བྲན་དུ་བཀོལ༔ སྒྲུབ་པ་མཐར་
ཕྱིན་སྣང་སྲིད་དབང་དུ་བསྡུས༔ ཐམས་ཅད་མཁྱེན་པ་ཨོ་རྒྱན་རིན་པོ་ཆེར༔ གསོལ་བ་འདེབས་
སོ་ཐུགས་རྗེའི་སྤྱན་གྱིས་གཟིགས༔ བྱིན་གྱིས་རློབས་ཤིག་ཐར་པའི་ལམ་སྣ་དྲོངས༔ བོད་ཡུལ
དབུས་སུ་ལྷ་སྲིན་དམ་ལ་བཏགས༔ མངའ་བདག་རྒྱལ་པོའི་དགོངས་པ་རྫོགས་པར་མཛད༔ སྐལ་
ལྡན་མ་ལུས་རིག་འཛིན་ས་ལ་བཀོད༔ འགྲོ་བའི་འདྲེན་མཆོག་ཨོ་རྒྱན་རིན་པོ་ཆེར༔ གསོལ་བ་
འདེབས་སོ་ཐུགས་རྗེའི་སྤྱན་གྱིས་གཟིགས༔ བྱིན་གྱིས་རློབས་ཤིག་ཐར་པའི་ལམ་སྣ་དྲོངས༔ ལས་
ཅན་དོན་དུ་ཟབ་གཏེར་འབུམ་ཕྲག་སྦས༔ མངོན་སུམ་ཇི་བཞིན་ཕྱི་རབས་ལུང་བསྟན་མཛད༔ འབྲལ་

མེད་ཐུགས་རྗེས་སྐྱོང་བར་ཞལ་གྱིས་བཞེས༔ དུས་གསུམ་ཀུན་མཁྱེན་ཨོ་རྒྱན་རིན་པོ་ཆེར༔ གསོལ་བ་
འདེབས་སོ་ཐུགས་རྗེས་སྤྱན་གྱིས་གཟིགས༔ བྱིན་གྱིས་རློབས་ཤིག་ཐར་པའི་ལམ་སྣ་དྲོངས༔ འདི་ནས་
རྔ་ཡབ་པདྨའི་གླིང་དུ་འགྲོ༔ ཚེས་བཅུ་བྱུང་རེས་བོད་དུ་འོང་ངོ་གསུངས༔ སྙིགས་མའི་སེམས་ཅན་
མོས་དུངས་བརྩེ་བ་ཅན།༔ འགྲོ་བའི་སྐྱབས་མགོན་ཨོ་རྒྱན་རིན་པོ་ཆེར༔ གསོལ་བ་འདེབས་སོ་
ཐུགས་རྗེའི་སྤྱན་གྱིས་གཟིགས༔ བྱིན་གྱིས་རློབས་ཤིག་ཐར་པའི་ལམ་སྣ་དྲོངས༔ འཆི་མེད་རྡོ་རྗེ་ལྟ་
བུའི་གོ་འཕང་བརྙེས༔ ལྷོ་ནུབ་གདུག་པ་སྲིན་པོའི་ཁ་གནོན་མཛད༔ རྒྱལ་བ་གཞན་ལས་ཐུགས་རྗེ་ངོ་
མཚར་ཆེ༔ འགྲོ་ཀུན་སྐྱབས་གཅིག་ཨོ་རྒྱན་རིན་པོ་ཆེར༔ གསོལ་བ་འདེབས་སོ་ཐུགས་རྗེའི་སྤྱན་གྱིས་
གཟིགས༔ བྱིན་གྱིས་རློབས་ཤིག་ཐར་པའི་ལམ་སྣ་དྲོངས༔ འདི་ནས་བཟུང་སྟེ་ཐར་པ་མ་ཐོབ་བར༔
རེ་སའི་སྐྱབས་གནས་གཞན་ན་མ་མཆིས་པས༔ ཡེངས་མེད་ཐུགས་རྗེའི་སྤྱན་གྱིས་བདག་ལ་གཟིགས༔
མཆོག་དང་ཐུན་མོང་དངོས་གྲུབ་བདག་ལ་སྩོལ༔ ཀ་དག་རིག་པའི་ངོ་བོ་མཐོང་ནས་ཀྱང་༔ མྱུར་དུ་
ཁྱེད་རང་ལྟ་བུར་བྱིན་གྱིས་རློབས༔ ས་མ་ཡ༔ རྒྱ་རྒྱ་རྒྱ༔ ཞེས་གསོལ་འདེབས་ལེའུ་བདུན་མ་བསྡུས་པ་འདི་གུ་རུ་རིན་པོ་ཆེས་བསམ་ཡས་
དབུ་རྩེ་ཁམས་གསུམ་ཟངས་ཁང་གླིང་དུ་གཏེར་དུ་སྦས༔ ཕྱིས་མངའ་བདག་ཉང་རལ་པ་ཅན་གྱིས་གཏེར་ནས་སྤྱན་དྲངས་པའོ། །

༄༅། །གུ་རུ་མཁའ་འགྲོའི་ཟབ་སྒྲུབ་ཀྱི་གསོལ་འདེབས་
དབང་ཆོག་བཞུགས་སོ༔
གཏེར་ཆེན་ལས་རབ་གླིང་པ།
གྲོ་གུ་རུ་མཁའ་འགྲོའི་ཚོགས་ལ་འདུད༔ གུ་རུའི་སྐུ་གཟུགས༔ བདུད་རྩིའི་ཞལ་བུ༔ དཔལ་གཏོར་བཤམས་ལ་སྒྲུབ་ཐབས་གཞུང་
བསྲངས༔ བཟླས་པ་བྱ༔ གསོལ་འདེབས་ནི༔ ཨེ་མ་ཧོ༔ བདེ་ཆེན་ཆོས་སྐུ་འགྱུར་བ་མེད་པའི་ངང༔ རང་བྱུང་ཡེ་ཤེས་མ་
སྐྱེས་ལྷུན་གྱིས་གྲུབ༔ གཉིས་མེད་གསལ་དག་མཁའ་ལྟར་ཡོངས་ལ་ཁྱབ༔ རྡོ་རྗེ་འཆང་དངོས་ཀུན་བཟང་
པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་
བརླབ་ཏུ་གསོལ༔ རང་བཞིན་འོད་གསལ་ལོངས་སྐུ་ལྷུན་གྱིས་གྲུབ༔ ཡེ་ཤེས་རྒྱ་མཚོ་ཉི་ལྟར་ཕྱོགས་མེད་
བརྡལ༔ རང་སྣང་མ་འགགས་གཞན་སྣང་དེར་སྟོན་དཔལ༔ རིགས་ལྔ་ཞི་ཁྲོའི་ངོ་བོ་པདྨ་འབྱུང༔ གསོལ་བ་
འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ གང་འདུལ་
སྤྲུལ་སྐུ་ཚད་མེད་ཐུགས་རྗེའི་གཏེར༔ བྱིངས་ཀྱི་ཆོ་འཕྲུལ་རྩོལ་མེད་འདོད་དགུར་བསྒྱུར༔ རླབས་ཆེན་
མཛད་པས་འགྲོ་ཀུན་ཐར་ལམ་འདྲེན༔ དུས་གསུམ་སངས་རྒྱས་ངོ་བོ་པདྨ་འབྱུང༔ གསོལ་བ་འདེབས་སོ་ཡེ་
ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ ཆོས་སྐུ་སྐྱེ་མེད་ལོངས་སྐུ་
ལྷུན་གྱིས་གྲུབ༔ སྤྲུལ་སྐུ་ཐུགས་རྗེས་གང་འདུལ་འགྲོ་དོན་མཛད༔ དབྱེར་མེད་ངོ་བོ་ཉིད་སྐུ་མཁའ་ལྟར་
དག༔ སྐུ་བཞིའི་བདག་ཉིད་ཆེན་པོ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔
བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ གཏི་མུག་རྣམ་དག་ཆོས་དབྱིངས་སྤྲོས་བྲལ་གྱི༔ ཡེ་
ཤེས་རང་བཞིན་བདེ་བར་གཤེགས་པའི་རིགས༔ སངས་རྒྱས་ཀུན་གྱི་སྐུ་ཡི་བདག་ཉིད་མཆོག༔ རྣམ་པར་
སྣང་མཛད་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་

བྱིན་གྱིས་བརླབ་ཏུ་གསོལ༔ ཞེ་སྡང་རྣམ་དག་མེ་ལོང་ལྟ་བུ་ཡི༔ ཡེ་ཤེས་རང་བཞིན་མི་འགྱུར་རྡོ་རྗེའི་རིགས༔
སངས་རྒྱས་ཀུན་གྱི་ཐུགས་མཆོག་འདུས་པའི་དཔལ༔ རྡོ་རྗེ་སེམས་དཔའ་གུ་རུ་པདྨ་འབྱུང༔ གསོལ་བ་
འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ ང་རྒྱལ་རྣམ་
དག་མཉམ་ཉིད་ཆེན་པོ་ཡི༔ ཡེ་ཤེས་རང་བཞིན་འདོད་འབྱུང་རིན་ཆེན་རིགས༔ སངས་རྒྱས་ཀུན་གྱི་ཡོན་
ཏན་རབ་རྫོགས་དཔལ༔ རིན་ཆེན་འབྱུང་ལྡན་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་
གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ འདོད་ཆགས་རྣམ་དག་སོ་སོར་རྟོགས་
པ་ཡི༔ ཡེ་ཤེས་རང་བཞིན་མ་ཆགས་པདྨའི་རིགས༔ སངས་རྒྱས་ཀུན་གྱི་གསུང་གི་དབང་ཕྱུག་མཆོག༔ སྣང་
མཐའི་ངོ་བོ་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་
བྱིན་གྱིས་བརླབ་ཏུ་གསོལ༔ ཕྲག་དོག་རྣམ་དག་བྱ་བ་གྲུབ་པ་ཡི༔ ཡེ་ཤེས་རང་བཞིན་ཐོགས་མེད་ལས་
ཀྱི་རིགས༔ སངས་རྒྱས་ཀུན་གྱི་ཕྲིན་ལས་དབང་འབྱོར་པ༔ དོན་ཡོད་གྲུབ་པ་གུ་རུ་པདྨ་འབྱུང༔ གསོལ་
བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ གྲངས་
མེད་ཕྱོགས་དུས་རྒྱལ་བ་རྒྱ་མཚོའི་ཚོགས༔ ཆོས་དབྱིངས་ངོ་བོར་གཉིས་མེད་རོལ་པའི་སྐུ༔ རྩོད་ལྡན་
འགྲོ་བའི་སྟོན་མཆོག་ཐུགས་རྗེ་ཅན༔ ཤཱཀྱའི་རྒྱལ་པོ་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་
གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ པདྨའི་རིགས་མཆོག་མ་ཆགས་བདེ་
བའི་སྐུ༔ སྐུ་ཚེ་དཔག་མེད་ཡོན་ཏན་བསམ་མི་ཁྱབ༔ མཚན་ཙམ་ཐོས་པས་སྐྱེ་འཆིའི་སྡུག་བསྔལ་གྲོལ༔ ཚེ་
དཔག་མེད་མགོན་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་
དབང་བསྐུར་བྱིན་གྱིས་བརླབ་ཏུ་གསོལ༔ འགྲོ་དྲུག་ལས་ཉོན་སྡུག་བསྔལ་དྲག་པོའི་ནད༔ འཚོ་མཛད་ཟག་
མེད་བདུད་རྩིའི་ཆོས་ཆར་འབེབས༔ ཐབས་ཀྱི་རོལ་པས་འབྱུང་འཁྲུག་འཇིགས་ལས་སྐྱོབ༔ སྨན་པའི་རྒྱལ་
པོ་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་
གྱིས་བརླབ་ཏུ་གསོལ༔ དབུལ་ཕོངས་སྡུག་བསྔལ་གྱུར་པའི་སེམས་ཅན་རྣམས༔ རྗེས་བཟུང་འདོད་
དགུའི་མཆོག་སྩོལ་རེ་བ་སྐོང༔ ཟག་མེད་བདེ་ཆེན་ལོངས་སྤྱོད་མི་ཟད་གཏེར༔ ནམ་མཁའ་མཛོད་

བརྙེས་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་
བྱིན་གྱིས་བརླབ་ཏུ་གསོལ༔ དམིགས་མེད་འཛིན་མེད་མ་སྐྱེས་འགག་པ་མེད༔ སྐུ་དང་ཡེ་ཤེས་ཡོན་
ཏན་རྒྱ་མཚོའི་གཏེར༔ ཡིད་བཞིན་ནོར་ལྟར་འགྲོ་དོན་ལྷུན་གྱིས་གྲུབ༔ ཐུགས་རྗེ་ཆེན་པོ་གུ་རུ་པདྨ་
འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་
ཏུ་གསོལ༔ སྒྲིབ་གཉིས་སྐྱོན་བྲལ་ཆོས་དབྱིངས་མཁའ་ཀློང་ནས༔ ཡེ་ཤེས་འོད་སྟོང་ཕྱོགས་མེད་ཉི་
ལྟར་བརྡལ༔ འགྲོ་དྲུག་ཉོན་མོངས་མ་རིག་མུན་པ་སེལ༔ མཁྱེན་རབ་དབང་ཕྱུག་གུ་རུ་པདྨ་འབྱུང༔ གསོལ་
བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ སྐྱེ་འགག་
འགྱུར་མེད་རྡོ་རྗེའི་རང་བཞིན་གྱིས༔ སྤྲོས་པའི་མཚན་མ་ཆོས་ཀྱི་དབྱིངས་སུ་འཇོམས༔ ཡེ་ཤེས་ཆེན་པོའི་
གསང་བ་བསམ་མི་ཁྱབ༔ མཐུ་སྟོབས་མངའ་བདག་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་
སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ རྒྱལ་བའི་གདུང་འཚོབ་ཡོན་
ཏན་བསམ་མི་ཁྱབ༔ ཐུགས་རྗེས་དབང་བསྒྱུར་འགྲོ་དོན་ཕྱོགས་རིས་མེད༔ རིགས་བརྒྱའི་ཁྱབ་བདག་
དཀྱིལ་འཁོར་ཀུན་གྱི་གཙོ༔ བརྒྱུད་གསུམ་རིགས་འདུས་གུ་རུ་པདྨ་འབྱུང༔ གསོལ་བ་འདེབས་སོ་
ཡེ་ཤེས་སྤྱན་གྱིས་གཟིགས༔ ་བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ མཚན་དཔེའི་
གཟུགས་སྐུ་གང་འདུལ་ཕྲིན་ལས་ཀྱི༔ བྱེ་བྲག་མ་འདྲེས་ཀུན་ཁྱབ་ལྷུན་གྱིས་གྲུབ༔ མཆོག་ཐུན་དངོས་
གྲུབ་མི་ཟད་གཏེར་གྱི་མཛོད༔ ཡི་དམ་ཀུན་འདུས་གུ་རུ་པདྨ་འབྱུང༔ གསོལ་བ་འདེབས་སོ་ཡེ་
ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ རྒྱལ་ཀུན་ཡུམ་གྱུར་
ཤེས་རབ་ཕ་རོལ་ཕྱིན༔ བདེ་ཆེན་མཆོག་སྩོལ་ཕག་མོ་རྣལ་འབྱོར་མ༔ ཕྱི་ནང་གནས་ཡུལ་རྩ་རླུང་
ཐིག་ལེའི་བདག༔ མཁའ་འགྲོའི་དབང་ཕྱུག་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་
གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ མ་སྐྱེས་ཀུན་བཟང་ཡོན་ཏན་རྫོགས་
པའི་དཔལ༔ ཐབས་ཀྱི་ཆོ་འཕྲུལ་སྲིད་གསུམ་གདུག་པ་འདུལ༔ སྟོབས་ཆེན་ཁྲོ་རྒྱལ་དཀྱིལ་འཁོར་
ཀུན་གྱི་གཙོ༔ སྤྱི་དཔལ་ཆེན་པོ་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔

བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ སྐྱེ་འཆིའི་བདུད་འཇོམས་དཔལ་ལྡན་ཁྲོ་བོའི་རྒྱལ༔
དུས་གསུམ་འགྱུར་མེད་སྐུ་ཡི་དབང་ཕྱུག་ཆེ༔ ཡེ་ཤེས་མཚོན་ཆས་དུག་གསུམ་དགྲ་བགེགས་འདུལ༔ འཇམ་
དཔལ་གཤིན་རྗེ་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་
བསྐུར་བྱིན་གྱིས་བརླབ་ཏུ་གསོལ༔ འཁོར་འདས་དབང་བསྒྱུར་བདེ་སྟོང་རོལ་པའི་གར༔ མ་ཆགས་ཐོགས་
མེད་གསུང་མཆོག་རྡོ་རྗེའི་སྐུ༔ དབང་གི་ཕྱག་རྒྱས་སྣང་སྲིད་ཟིལ་གྱིས་གནོན༔ རྟ་མཆོག་རོལ་པ་གུ་རུ་
པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་
བརླབ་ཏུ་གསོལ༔ ནམ་མཁའི་རྡོ་རྗེ་འཕོ་འགྱུར་སྐྱོན་དང་བྲལ༔ ཐུགས་ཀྱི་བདག་ཉིད་ཡེ་ཤེས་ཡོངས་
སུ་རྫོགས༔ ཞེ་སྡང་ཚུལ་གྱིས་སྲིད་རྩའི་བདག་འཛིན་བསྒྲལ༔ རྡོ་རྗེ་ཁྲག་འཐུང་གུ་རུ་པདྨ་འབྱུང༔ གསོལ་བ་
འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ འཁོར་འདས་
དབང་བསྒྱུར་ཕྲིན་ལས་རྒྱ་མཚོའི་དཔལ༔ ཐུགས་རྗེས་སྲིད་གསུམ་ཆོས་ཀྱི་དབྱིངས་སུ་སྒྲོལ༔ ཡེ་ཤེས་རོལ་
པའི་ཆོ་འཕྲུལ་ཅིར་ཡང་སྟོན༔ རྡོ་རྗེ་གཞོན་ནུ་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་
གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ མཁའ་ཀློང་ཡངས་པ་མི་འགྱུར་རྡོ་རྗེའི་
སྐུ༔ དབྱིངས་ཀྱི་ཆོ་འཕྲུལ་བདེ་སྟོང་ཟག་པ་མེད༔ མཁའ་འགྲོ་མི་བཟད་འབར་བའི་སྤྲིན་ཕུང་འཕྲོ༔ མངོན་
རྫོགས་རྒྱལ་པོ་གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་
བསྐུར་བྱིན་གྱིས་བརླབ་ཏུ་གསོལ༔ ཆོས་ཉིད་རོལ་པ་ཆོ་འཕྲུལ་ཆེན་པོའི་གར༔མཐུ་རྩལ་ཐོགས་མེད་བཅོམ་
ལྡན་གསང་བའི་བདག༔ ཡེ་ཤེས་སྟོབས་ཀྱིས་འཁོར་འདས་དབང་བསྒྱུར་དཔལ༔ དྲེགས་པ་ཀུན་འདུལ་
གུ་རུ་པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་
གྱིས་བརླབ་ཏུ་གསོལ༔ འཇིགས་བྱེད་རྩལ་ཆེན་མཐུ་ལྡན་སྟོབས་པོ་ཆེ༔ མ་རུངས་ཚར་གཅོད་སྡེ་བརྒྱད་
ཟིལ་གྱིས་གནོན༔ དྲག་སྔགས་མཚོན་ཆས་ཞིང་བཅུ་ཐལ་བར་རླག༔ སྟོབས་ལྡན་ནག་པོ་གུ་རུ་
པདྨ་འབྱུང༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་
བརླབ་ཏུ་གསོལ༔ ཡེ་ཤེས་ཆེན་པོའི་སྐུ་གསུང་ཐུགས་ཉིད་ལས༔ སྤྲུལ་པའི་ཆོ་འཕྲུལ་འཇིག་རྟེན་

ཁྱབ་པར་སྟོན༔ སྣ་ཚོགས་གཟུགས་ཀྱིས་བཀའ་དང་བསྟན་པ་སྲུང༔ ཆོས་སྐྱོང་ཀུན་འདུས་གུ་རུ་པདྨ་འབྱུང༔
གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔
ཟག་མེད་བདེ་བ་ཆེན་པོའི་ཡེ་ཤེས་ནི༔ དཔག་བསམ་ཤིང་དང་ཡིད་བཞིན་ནོར་ལྟ་བུ༔ འདོད་དགུའི་དངོས་
གྲུབ་འབད་མེད་འབྱུང་བའི་གནས༔ ནོར་གྱི་དབང་ཕྱུག་གུ་རུ་པདྨ་འབྱུང༔ གསོལ་བ་འདེབས་སོ་
ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ ནད་གདོན་
འཇིགས་པ་བརྒྱད་དང་བཅུ་དྲུག་སོགས༔ མི་མཐུན་སྡུག་བསྔལ་དྲག་པོ་རྒྱུ་དང་བཅས༔ རང་སར་
དག་ནས་བདེ་ལ་འགོད་མཛད་པ༔ ཞི་བའི་ཚུལ་སྟོན་པདྨ་སཾ་བྷ་ཝ༔ གསོལ་བ་འདེབས་སོ་ཡེ་ཤེས་
སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ ཚེ་བསོད་གཟི་བརྗིད་དཔལ་
འབྱོར་ཡོན་ཏན་ནོར༔ བདེ་སྟོང་ཟག་མེད་ཡེ་ཤེས་ཆེན་པོ་སོགས༔ ལེགས་ཚོགས་འབད་མེད་ལྷུན་གྱིས་
གྲུབ་མཛད་ཕྱིར༔ རྒྱས་པའི་སྐུར་སྟོན་ཉི་མ་འོད་ཟེར་རྩལ༔ གསོལ་བ་འདེབས་སོ་ཡེ་ཤེས་སྤྱན་གྱིས་
གཟིགས༔ བདག་ལ་དབང་བསྐུར་བྱིན་གྱིས་བརླབ་ཏུ་གསོལ༔ གང་དག་འཇིག་རྟེན་འདས་དང་འཇིག་
རྟེན་གྱི༔ ཇི་ལྟར་འདོད་པའི་དངོས་གྲུབ་མ་ལུས་ཀུན༔ ཐོགས་མེད་སྟོབས་ཀྱིས་མྱུར་དུ་འགུགས་མཛད་པ༔
དབང་གི་བདག་ཉིད་གུ་རུ་པདྨ་རྒྱལ༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་
བསྐུར་བྱིན་གྱིས་བརླབ་ཏུ་གསོལ༔ མ་རུངས་བདུད་དང་ལོག་འདྲེན་གདུག་པ་ཅན༔ བསྟན་པའི་རཱུ་ཏྲ་འགྲོ་
ལ་འཚེ་བྱེད་རྣམས༔ མཐུ་རྩལ་དྲག་པོས་རྩད་ནས་འཇོམས་མཛད་དཔལ༔ ཁྲོ་བོའི་སྐུར་བཞེངས་རྡོ་རྗེ་དྲག་
པོ་རྩལ༔ གསོལ་བ་འདེབས་སོ་ཡེ་ཤེས་སྤྱན་གྱིས་གཟིགས༔ བདག་ལ་དབང་བསྐུར་བྱིན་གྱིས་བརླབ་
ཏུ་གསོལ༔ མངོན་དགའ་ལ་སོགས་ཤར་ཕྱོགས་འཇིག་རྟེན་གྱི༔ གནས་ཡུལ་ཀུན་བདག་རིན་ཆེན་
མཁའ་འགྲོ་མ༔ དཀར་མོ་འབུམ་ཕྲག་འཁོར་དང་བཅས་རྣམས་ལ༔ གསོལ་བ་འདེབས་སོ་མི་མཐུན་
ཞི་བར་མཛོད༔ དཔལ་དང་ལྡན་སོགས་ལྷོ་ཕྱོགས་འཇིག་རྟེན་གྱི༔ གནས་ཡུལ་ཀུན་བདག་རིན་ཆེན་
མཁའ་འགྲོ་མ༔ སེར་མོ་འབུམ་ཕྲག་འཁོར་དང་བཅས་རྣམས་ལ༔ གསོལ་བ་འདེབས་སོ་ཡོན་ཏན་
རྒྱས་པར་མཛོད༔ བདེ་ཆེན་ཞིང་སོགས་ནུབ་ཕྱོགས་འཇིག་རྟེན་གྱི༔ གནས་ཡུལ་ཀུན་བདག་པདྨ་

མཁའ་འགྲོ་མ༔དམར་མོ་འབུམ་ཕྲག་འཁོར་དང་བཅས་རྣམས་ལ༔ གསོལ་བ་འདེབས་སོ་སྣང་
སྲིད་དབང་དུ་བསྡུས༔ ལས་རབ་གྲུབ་སོགས་བྱང་ཕྱོགས་འཇིག་རྟེན་གྱི༔ གནས་ཡུལ་ཀུན་བདག་ལས་
ཀྱི་མཁའ་འགྲོ་མ༔ ལྗང་མོ་འབུམ་ཕྲག་འཁོར་དང་བཅས་རྣམས་ལ༔ གསོལ་འདེབས་སོ་གནོད་བྱེད་ཚར་
གཅོད་མཛོད༔ བླ་མ་རིག་འཛིན་མཁའ་འགྲོའི་ཚོགས་བཅས་ལ༔ གསོལ་བ་འདེབས་སོ་བདག་རྒྱུད་བྱིན་
གྱིས་རློབས༔ ཕྱི་ནང་གསང་བའི་བར་ཆད་ཀུན་ཞི་ཞིང༔ མཐུན་རྐྱེན་བསམ་དོན་འགྲུབ་པར་མཛད་དུ་
གསོལ༔ སྔགས་དབྱངས་འདི་ལྟར་བྱ༔ ཨོཾ་ཨཱཿཧཱུྃ་བཛྲ་གུ་རུ་པདྨ་ཐོད་ཕྲེང་རྩལ་བཛྲ་ས་མ་ཡ་ཛཿ ཧཿརི་ནི་ས་
ཙིཏྟ་ཧྲཱིཿ་ཤྲཱི་སརྦ་སིདྡྷི་ཕ་ལ་ཧཱུྃ་ཨཱཿ ཞེས་ཅི་ནུས་འབད༔ དབང་དོན་དུ་གསོལ་འདེབས་བྱིན་འབེབས་བྱ་བ་ནི༔ ཨེ་མ་ཧོ༔ དུས་གསུམ་
སྒྲིབ་མེད་ཡེ་ཤེས་སྤྱན་མངའ་བ༔ གུ་རུ་ཁྱེད་ཀྱི་རྗེས་སུ་བདག་སྒྲུབ་ཀྱིས༔ རིག་འཛིན་ཡི་དམ་དཔའ་བོ་
མཁའ་འགྲོའི་ཚོགས༔ བརྩེ་བའི་ཐུགས་ཀྱིས་རྗེས་སུ་བཟུང་དུ་གསོལ༔ ཧཱུཾ༔ ལུས་ལ་སྣང་སྟོང་སྐུ་ཡི་བྱིན་
ཆེན་ཕོབ༔ མི་ཕྱེད་རྡོ་རྗེ་ཚེ་ཡི་དབང་མཆོག་བསྐུར༔ གདོས་བཅས་ལུས་ཀྱི་སྒྲིབ་པ་ཀུན་དག་ནས༔
འགྲོ་འདུལ་སྤྲུལ་སྐུ་ཐོབ་པར་མཛད་དུ་གསོལཿངག་ལ་གྲག་སྟོང་གསུང་གི་བྱིན་ཆེན་ཕོབ༔འགག་མེད་
ཚངས་དབྱངས་སྔགས་ཀྱི་དབང་མཆོག་བསྐུར༔ འཆལ་བ་ངག་གི་སྒྲིབ་པ་ཀུན་དག་ནས༔ བདེ་ཆེན་ལོངས་
སྐུ་ཐོབ་པར་མཛད་དུ་གསོལ༔ ཡིད་ལ་བདེ་སྟོང་ཐུགས་ཀྱི་བྱིན་ཆེན་ཕོབ༔ མཁྱེན་གཉིས་ཡེ་ཤེས་ཡོངས་
རྫོགས་དབང་མཆོག་བསྐུར༔ འཁྲུལ་རྟོག་ཡིད་ཀྱི་སྒྲིབ་པ་ཀུན་དག་ནས༔ སྐྱེ་མེད་ཆོས་སྐུ་ཐོབ་པར་
མཛད་དུ་གསོལ༔ ལུས་ངག་ཡིད་ལ་གསང་གསུམ་བྱིན་ཆེན་ཕོབ༔ དབྱེར་མེད་རིག་པ་རྩལ་གྱི་དབང་ཆེན་
བསྐུར༔ སྒོ་གསུམ་སྒྲིབ་དག་དབྱེར་མེད་ཆོས་ཀྱི་དབྱིངས༔ ངོ་བོ་ཉིད་སྐུ་ཐོབ་པར་མཛད་དུ་གསོལ༔ མ་ཧཱ་གུ་
རུ་ཀཱ་ཡ་ཝཱཀྐ་ཙིཏྟ་ཛྙཱ་ན་སརྦ་སིདྡྷི་ཧཱུྃ༔ རྫས་དབང་བླང་བ་ནི༔ ཨེ་མ་ཧོ༔ རྡོ་རྗེའི་སྐུ་བརྙེས་སྐྱེ་འཆི་བྲལ༔ གུ་རུའི་སྐུ་
ཉིད་ཡེ་ཤེས་སྐུ༔ སྐུ་ལྔ་ལྷུན་གྱིས་གྲུབ་པའི་དཔལ༔ ཡེ་ཤེས་རང་སྣང་སྐུ་ཡི་དབང༔ དེང་འདིར་སྐལ་
ལྡན་ལུས་ལ་བསྐུར༔ ལུས་སྣང་གུ་རུའི་སྐུ་ཉིད་དང༔ གཉིས་སུ་མེད་པར་སངས་རྒྱས་ནས༔ སྐུ་ཡི་སྤྲུལ་པ་
དཔག་མེད་ཀྱིས༔ ཇི་སྲིད་འཁོར་བ་མ་སྟོང་བར༔ འགྲོ་དོན་བྱེད་པའི་དབང་ཐོབ་ཤོག༔ ཨོྃ་བཛྲ་མ་ཧཱ་གུ་
རུ་ཀཱ་ཡ་ཨ་བྷི་ཥིཉྩཱ་ཨོཾ༔ སྐུ་རྟེན་སྤྱི་བོར་བཞག།༔ ཨེ་མ་ཧོ༔ རྡོ་རྗེའི་གསུང་བརྙེས་འགག་པ་མེད༔ གུ་རུའི་གསུང་ཉིད་

༄༅། །ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
བདེན་ཚིག་སྔགས༔ རྒྱལ་ཀུན་གསུང་མཆོག་འདུས་པའི་དཔལ༔ ཆོས་ཉིད་རང་སྒྲ་གསུང་གི་དབང༔
དེང་འདིར་སྐལ་ལྡན་ངག་ལ་བསྐུར༔ ངག་ཚིག་གུ་རུའི་གསུང་ཉིད་དང༔ གཉིས་སུ་མེད་པར་སངས་རྒྱས་
ནས༔ གསུང་གི་སྤྲུལ་པ་དཔག་མེད་ཀྱིས༔ ཇི་སྲིད་འཁོར་བ་མ་སྟོང་བར༔ འགྲོ་དོན་བྱེད་པའི་དབང་ཐོབ་
ཤོག༔ ཨོཾ་བཛྲ་མ་ཧཱ་གུ་རུ་ཝཱཀྐ་ཨབྷི་ཥིཉྩཱ་ཨཱ༔ བདུད་རྩི་བཏྭ༔ ཨེ་མ་ཧོ༔ རྡོ་རྗེའི་ཐུགས་བརྙེས་སྒྲིབ་མེད་མཁྱེན༔
གུ་རུའི་ཐུགས་ཉིད་ཆོས་ཀྱི་སྐུ༔ ཀུན་མཁྱེན་ཡེ་ཤེས་རྒྱ་མཚོའི་དཔལ༔ རང་བྱུང་ཡེ་ཤེས་ཐུགས་ཀྱི་དབང༔
དེང་འདིར་སྐལ་ལྡན་ཡིད་ལ་བསྐྱར༔ དྲན་རྟོག་གུ་རུའི་ཐུགས་ཉིད་དང༔ གཉིས་སུ་མེད་པར་སངས་རྒྱས་
ནས༔ ཐུགས་ཀྱི་སྤྲུལ་པ་དཔག་མེད་ཀྱིས༔ ཇི་སྲིད་འཁོར་བ་མ་སྟོང་བར༔ འགྲོ་དོན་བྱེད་པའི་དབང་ཐོབ་
ཤོག༔ ཨོཾ་བཛྲ་མ་ཧཱ་གུ་རུ་ཙིཏྟ་ཨབྷི་ཥིཉྩ་ཧྰུྃ༔ གཏོར་རྫས་རོལ༔ ཡང་ཟབ་གསོལ་འདེབས་དོན་དབང་འདི༔ ལས་ཅན་རྣམས་དང་འཕྲད་
པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ གསང་རྒྱ༔ གཏད་རྒྱ༔ ལས་རབ་གླིང་པས་རྨ་རྒྱལ་ནས་བཏོན་པའོ། །

༄༅། །ཟབ་གསང་བླ་ན་མེད་པ་སྙིང་པོ་ཡིད་བཞིན་ནོར་བུ་ལས༔ ཁ་བྱང་ཤོག་
དྲིལ་ཐོག་ལ་ཨོ་རྒྱན་གསོལ་འདེབས་བསམ་པ་མྱུར་འགྲུབ་ཐུགས་
རྗེའི་འཇའ་ཟུག་བཞུགས་སོ༔
དཔའ་བོ་ནུས་ལྡན་རྡོ་རྗེ།
ཨོ་རྒྱན་གསོལ་འདེབས་བསམ་པ་མྱུར་འགྲུབ་འདི༔ སྔོན་དུས་གཡའ་མ་ལུང་གི་སྒྲུབ་ཕུག་ཏུ༔ རྨ་ཐོག་རིན་
ཆེན་ཡེ་ཤེས་མཚོ་རྒྱལ་གཉིས༔ དུས་རྒྱུན་ཀུན་ཏུ་གསོལ་བ་བཏབ་པའི་ཚེ༔ བྱིན་རླབས་མྱུར་ཞིང་པད་འབྱུང་ཐུགས་གཡོ་ནུས༔ གསོལ་འདེབས་ཞུས་པས་འདི་
ཉིད་གནང་བ་ལ༔ མ་འོངས་སྐལ་ལྡན་ཀུན་གྱིས་ཉམས་ལེན་ན༔ དད་ལྡན་མོས་གུས་ཁྱེད་ཤེས་བློ་ཡི་སྒྲོན༔ ཨཻ ཨེ་མ་ཧོཿ ནུབ་ཕྱོགས་བདེ་
ཆེན་པདྨའི་ཞིང་ཁམས་ནས༔ སྣང་མཐའི་ཐུགས་ལས་སྤྲུལ་པའི་པདྨ་འབྱུང་༔ དུས་གསུམ་སངས་
རྒྱས་ཀུན་གྱིས་རབ་བསྔགས་པ༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་
མྱུར་འགྲུབ་བྱིན་རླབས་དབང་བཞི་སྩོལ༔ སེམས་ཅན་དོན་དུ་སྲིན་པོ་ཆོས་ལ་བཙུད༔ དུས་ཀྱི་ཚེས་
བཅུར་ཉི་མའི་ཟེར་ལ་ཆིབས༔ མི་ཕྱེད་དད་ལྡན་བུ་དང་འབྲལ་མེད་ཅིང་༔ འགྲོ་དོན་ཕྱོགས་མེད་
མཛད་པའི་ཐུགས་རྗེ་ཅན༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་མྱུར་འགྲུབ་
བྱིན་རླབས་དབང་བཞི་སྩོལ༔ རིག་འཛིན་ཀུན་འདུས་བྱིན་རླབས་ཀུན་གྱི་གཏེར༔ བརྒྱུད་ཚུལ་
གཅིག་འདུས་པདྨ་སམ་བྷ་ཝ༔ བར་ཆད་ཀུན་སེལ་དངོས་གྲུབ་ཀུན་གྱི་གཙོ༔ ཡི་དམ་ཀུན་འདུས་རྡོ་རྗེ་གྲོ་བོ་
ལོད༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་མྱུར་འགྲུབ་བྱིན་རླབས་དབང་བཞི་སྩོལ༔
ཕྱི་ནང་རྐྱེན་སེལ་དགའ་བའི་བག་ཕེབས་ཤིང་༔ གནས་སུམ་ཌཱཀྐི་ཡུམ་ཆེན་རྣལ་འབྱོར་མཿ༔ ས་ལམ་གེགས་
སེལ་ཕྲིན་ལས་ཀུན་འགྲུབ་མཛད༔ ཆོས་སྐྱོང་ཀུན་འདུས་དྲེགས་པ་སྲོག་གི་བདག༔ ཨོ་རྒྱན་པདྨ་འབྱུང་
གནས་ལ་གསོལ་བ་འདེབས༔ བསམ་པ་མྱུར་འགྲུབ་བྱིན་རླབས་དབང་བཞི་སྩོལ༔ དབུལ་བ་སེལ་ཞིང་

༄༅། །ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
ལོངས་སྤྱོད་ཆར་འབེབས་པ༔ དངོས་གྲུབ་མཆོག་སྩོལ་ཨོ་རྒྱན་ཛམྦྷ་ལ༔ སྦས་ཡུལ་ནགས་ཁྲོད་
དབེན་གནས་བསྒྲོད་པའི་གྲོགས༔ ལས་རྣམས་ཀུན་སྒྲུབ་དྲེགས་པ་སྡེ་བརྒྱད་ལྷ༔ ཨོ་རྒྱན་པདྨ་འབྱུང་
གནས་ལ་གསོལ་བ་འདེབས༔ བསམ་པ་མྱུར་འགྲུབ་བྱིན་རླབས་དབང་བཞི་སྩོལ༔ ཚེ་འདིར་ནད་
སེལ་ཨོ་རྒྱན་སྨན་གྱི་ལྷ༔ འཇིགས་རུང་འཕྲང་སྒྲོལ་ཨོ་རྒྱན་ལོངས་སྤྱོད་རྫོགས༔ ཡོན་ཏན་གོང་འཕེལ་
ཨོ་རྒྱན་ཆོས་ཀྱི་རྗེ ཐུགས་རྗེའི་རོལ་གར་བསྒྱུར་མཛད་སྤྲུལ་པའི་སྐུ༔ ཨོ་རྒྱན་པདྨ་འབྱུང་གནས་ལ་
གསོལ་བ་འདེབས༔ བསམ་པ་མྱུར་འགྲུབ་བྱིན་རླབས་དབང་བཞི་སྩོལཿ དུས་འདི་ནས་བཟུང་ཁྱེད་
དང་འབྲལ་མེད་ཅིང་༔ གསང་བ་སྔགས་ཀྱི་ལམ་མཆོག་རྙེད་པར་ཤོག༔ ཨོ་རྒྱན་གསོལ་འདེབས་བསམ་པ་མྱུར་འགྲུབ་
འདི མ་འོངས་སྐལ་ལྡན་ཀུན་གྱིས་ཉམས་ལེན་ཕྱིར༔ མཚོ་རྒྱལ་བདག་གིས་ཡི་གེའི་རིས་སུ་བྲིས༔ མི་མངོན་ཤེལ་གྱི་མཆོད་རྟེན་བུམ་པར་སྦས༔ དུས་བབས་
རྒྱུ་རྐྱེན་ཀུན་མཚུངས་སྐལ་བར་ལྡན༔ ཕྱི་རབས་ལས་ཅན་བུ་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏད་རྒྱ༔ སྦས་རྒྱ༔ གསང་རྒྱ༔ མནྜ་རྒྱ༔ ཞེས་དཔའ་
བོ་ནུས་ལྡན་རྡོ་རྗེས༔ དབོ་ཟླ་བའི་ཚེས་བཅུའི་ཉིན་སྦྱིན་བདག་བསོད་ནམས་རབ་དགེ་ཡི་གྲོ་ལོད་སྒྲུབ་ཆེན་ལ་ཞུགས་ཉིན་ཚོགས་ཀྱི་མཆོད་པ་རྒྱ་ཆེན་
བྱས་ཤིང་གཏེར་སྒྲོམ་རྣམས་མཎྜལ་དུ་བཀྲམས་པའི་ཚེ༔ ཤེལ་སྒྲོམ་ཁ་ཁྲོལ་ནས་ཤོག་དྲིལ་ཐོག་མ་དྲེགས་མཐིང་འཕྲིན་ལས་ཡིན་པས༔ དེ་ཡི་ནང་ནས་རྟེན་
འབྲེལ་ཆེད་དུ་འདི་ཕབ་པའོ༔

ཟབ་ཆོས་རྫོགས་པ་ཆེན་པོའི་ལས་ཕྲན་ཐུགས་རྗེ་ཆེན་པོ་འཁོར་བ་དོང་སྤྲུགས་
ཀྱི་ཆ་ལག་ཉིན་གུང་གསོལ་འདེབས་བཞུགསཿ
རིག་འཛིན་ཆོས་རྒྱལ་གླིང་པ།
ན་མོ་གུ་རུ་དྷེ་ཝ་ཌཱཀྐི་ནི་ཧྲཱིཿ སྐྱོན་གྱིས་མ་གོས་རྒྱ་མཚོའི་ཀློང་༔ པད་སྡོང་ཁ་ཕྱེས་ཟེའུ་འབྲུའི་སྟེང་༔ ཕ་མེད་མ་མེད་ངོ་མཚར་ཅན༔ རྫུས་སྐྱེས་ངོ་མཚར་ཅན་ལ་
འདུད༔ དང་པོ་ཉམས་སུ་ལེན་པའི་རིམ་པ་ནི༔ ཁ་ཞེ་མེད་པར་མཆི་མ་ཕྲོམ་མེར་གསོལ་བ་ཐོབ༔ ཉིན་གུང་གསོལ་བ་འདེབས་པ་ནི༔ ཡུལ་དེར་རྔ་ཡབ་གླིང་དུ་
གདམས༔ གདུང་བའི་དབྱངས་ཀྱིས་འདི་སྐད་དོ༔ ཨེ་མ་ཧོ༔ ཟངས་མདོག་དཔལ་རི་པདྨ་གཞལ་ཡས་ཀློང་༔ རྒྱ་མཚོའི་ཡར་
སྟེང་པདྨ་ཉི་ཟླའི་སྟེང་༔ པདྨ་ལས་འཁྲུངས་ངོ་མཚར་གང་ན་བཞུགས༔ འགྲོ་བའི་བླ་མ་གུ་རུ་རིན་པོ་ཆེ༔
སྤྲུལ་པའི་སྐུ་མཆོག་བདག་ལ་དགོངས་སུ་གསོལཿ ཁ་ནས་མ་ཡིན་སྙིང་ནས་གསོལ་བ་འདེབས༔ སྣང་བ་
མཐའ་ཡས་ཐུགས་རྗེའི་འོད་ཟེར་ལས༔ སྤྲུལ་སྐུ་པདྨ་འབྱུང་གནས་རིན་པོ་ཆེ༔ འཛམ་བུའི་གླིང་འདིར་འགྲོ་
བའི་དོན་ལ་བྱོན༔ འགྲོ་དོན་སྙིང་རྗེ་ཅན་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་
འདེབས༔ བོད་ཀྱི་ཆོས་སྐལ་བསམ་ཡས་གཙུག་ལག་བཞེངས༔ བོད་ལ་རྒྱུན་ཆད་མེད་པར་ཐུགས་
རྗེས་དགོངས༔ ཐུབ་པའི་བསྟན་པ་མཐའ་ནས་མ་སྟོངས་སྐྱོང་༔ ཐུགས་རྗེའི་བྱིན་རླབས་ཅན་ལ་གསོལ་བ་
འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ སྐུ་ནི་ལྷོ་ནུབ་སྲིན་པོའི་ཁ་གནོན་མཛད༔ བོད་
ཀྱི་སེམས་ཅན་དོན་ལ་ཐུགས་རྗེས་འཕགས༔ ཞེ་སྡང་གདོང་དམར་སྲིན་པོ་ཐབས་ཀྱིས་བཏུལ༔ སྟོབས་ཆེན་
འགྲོ་དོན་ཅན་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ལྔ་བརྒྱ་དུས་
ཀྱི་མཐའ་ལ་ཐུག་པ་ན༔ ཉི་ཟེར་ཆིབས་ནས་བོད་ཀྱི་དོན་ལ་བྱོན༔ ཡར་ངོ་ཚེས་བཅུའི་དུས་སུ་དངོས་སུ་བྱོན༔
ངོ་མཚར་ཐུགས་རྗེ་ཅན་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཉོན་
མོངས་དུག་ལྔ་སེམས་ཅན་རགས་པའི་དུས༔ དེ་འདྲའི་དུས་སུ་ཁྱེད་ལ་གསོལ་བ་འདེབས༔ ཉོན་མོངས་དུག་

ལྔ་ཞི་བར་ཐེ་ཚོམ་མེད༔ དུག་ལྔ་བཟློག་པར་མཛད་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་
གསོལ་བ་འདེབས༔ ཏུ་རུ་ཀ་སོགས་དམག་གིས་མཐའ་བསྐོར་ཚེ༔ གཙུག་ལག་ཆོས་འཁོར་འཇིག་
ལ་ཐུག་པའི་དུས༔ དེ་འདྲའི་དུས་སུ་ཁྱེད་ལ་གསོལ་བ་འདེབས༔ དམག་སྣ་བཟློག་པར་མཛད་
ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ལུས་ལ་དམ་སྲིའི་ནད་
ཀྱིས་ཐེབས་པའི་ཚེ དེ་འདྲའི་དུས་སུ་ཁྱེད་ལ་གསོལ་བ་འདེབསཿ ནད་རྣམས་སྨན་གྱིས་གསོ་
བར་ཐེ་ཚོམ་མེདཿ སྨན་མཆོག་ཐུགས་རྗེ་ཅན་ལ་གསོལ་འདེབས༔ ཨོ་རྒྱན་པདྨ་འབྱུང་གནས་ལ་
གསོལ་བ་འདེབས༔ ཕོ་མོ་བུ་མེད་སྡུག་བསྔལ་ཡོད་པའི་དུས༔ དེ་འདྲའི་དུས་སུ་ཁྱེད་ལ་གསོལ་བ་འདེབས༔
བུ་ཉིད་སྐལ་བ་ཡོད་པར་ཐེ་ཚོམ་མེད༔ ཡིད་བཞིན་ཐུགས་རྗེ་ཅན་ལ་གསོལ་བ་འདེབས༔ ཨོ་རྒྱན་པདྨ་
འབྱུང་གནས་ལ་གསོལ་བ་འདེབས༔ འབྱུང་བ་དགྲར་ལངས་ལུས་གྲང་འཐིབས་པའི་དུས༔ དེ་འདྲའི་དུས་
སུ་ཁྱེད་ལ་གསོལ་བ་འདེབས༔ མེ་དྲོད་ལུས་ལ་ཁྱབ་པར་ཐེ་ཚོམ་མེད༔ མེ་དྲོད་ཐུགས་རྗེ་ཅན་ལ་གསོལ་བ་
འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ས་བཅུད་ཉམས་པའི་སེམས་ཅན་མུ་གེའི་
དུས༔ དེ་འདྲའི་དུས་སུ་ཁྱེད་ལ་གསོལ་བ་འདེབས༔ བཀྲེས་སྐོམ་དབུལ་ཕོངས་སེལ་བར་ཐེ་ཚོམ་མེད༔
དགོས་འདོད་ཐུགས་རྗེ་ཅན་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔
དབེན་གནས་ནགས་རོང་ཁ་ཆར་འཚུབས་པའི་དུས༔ དེ་འདྲའི་དུས་སུ་ཁྱེད་ལ་གསོལ་འདེབས༔ ཁ་ཆར
འཚུབས་མ་ཞི་བར་ཐེ་ཚོམ་མེད༔ ལམ་སྣ་ཐུགས་རྗེ་ཅན་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་
ལ་གསོལ་བ་འདེབས༔ དུག་སྦྲུལ་སྟག་གཟིག་འཇིགས་པ་འོང་བའི་དུས༔ དེ་འདྲའི་དུས་སུ་ཁྱེད་ལ་གསོལ་
བ་འདེབས༔ སྐད་ཅིག་འཇིགས་སྐག་བྲལ་བར་ཐེ་ཚོམ་མེད༔ དཔའ་བོ་ཐུགས་རྗེ་ཅན་ལ་གསོལ་བ་འདེབས༔
ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཚེ་འཕོས་བར་དོའི་སྡུག་བསྔལ་ཡོད་པའི་དུས༔ དེ་འདྲའི་
དུས་སུ་ཁྱེད་ལ་གསོལ་བ་འདེབས༔ བར་དོའི་སྡུག་བསྔལ་ཞི་བར་ཐེ་ཚོམ་མེད༔ ལམ་སྣ་ཐུགས་རྗེ་ཅན་ལ་
གསོལ༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ ཆོས་ཉིད་བར་དོའི་སྣང་བ་ཤར་བའི་དུས༔ དེ་
འདྲའི་དུས་སུ་ཁྱེད་ལ་གསོལ་བ་འདེབས༔ རང་རིག་ཆོས་སྐུ་ཐོབ་པར་ཐེ་ཚོམ་མེད༔ ཕྱག་རྫོགས་ཐུགས་

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
རྗེ་ཅན་ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ སྲིད་པ་བར་དོའི་
སྣང་བ་ཤར་བའི་དུས༔ དེ་འདྲའི་དུས་སུ་ཁྱེད་ལ་གསོལ་བ་འདེབས༔ འཇའ་ལུས་ཆོས་སྐུ་ཐོབ་པར་
ཐེ་ཚོམ་མེད༔ ཆོས་སྐུ་ཐུགས་རྗེ་ཅན་ལ་གསོལ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་འདེབས༔
ཁམས་གསུམ་འཁོར་བའི་སེམས་ཅན་ཐམས་ཅད་ཀྱིས༔ ཁྱེད་ལ་གསོལ་བ་སྙིང་ནས་བཏབ་པར་ཡང་༔
སྣང་བ་ཐུགས་རྗེ་པདྨ་འབྱུང་གནས་དངོས༔ བདེ་བ་ཅན་གྱི་ཞིང་སྐྱེས་ཐེ་ཚོམ་མེད༔ བདེ་ཆེན་ཐུགས་རྗེ་ཅན་
ལ་གསོལ་བ་འདེབས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ འགྲོ་དྲུག་སེམས་ཅན་མ་ལུས་
ཐམས་ཅད་དེར༔ དད་གུས་མོས་པའི་གསོལ་བ་སྙིང་ནས་ཐོབ༔ མཐོ་དམན་མེད་པར་བདེ་བ་ཅན་གྱི་ཞིང་༔
སྐད་ཅིག་བཙན་ས་ཟིན་པར་ཐེ་ཚོམ་མེད༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ གུ་རུ་ཁྱེད་ལ་
གསོལ་བ་བཏབ་པའི་མཐུས༔ བདག་སོགས་འགྲོ་བ་སེམས་ཅན་མ་ལུས་རྣམས༔ རེ་དོགས་མེད་པར་བཙན་
ས་ཟིན་པ་དང་༔ གདོད་མའི་ཆོས་སྐུའི་ཞིང་ས་ཐོབ་པར་ཤོག༔ འབྲལ་མེད་ཏིང་འཛིན་ཆོས་ལ་ལོངས་སྤྱོད་
པར༔ གདོད་མའི་ཆོས་སྐུ་ཐོབ་པར་བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་སདྡྷི་ཧྰུྃ༔ ཞེས་སྤྱོད་ལམ་བྱས་གནས།
པར་གྱིས༔ ཨེ་མ་ཧཱ་གུ་རུ་པདྨ་ཡི༔ རྣལ་འབྱོར་ཆོས་སྤྱོད་ཡང་ཟབ་འདིར༔ གཏེར་མཛོད་ཀུན་ལ་སྦས་པ་དཀོནཿ༔ སྐལ་ལྡན་ལས་ཅན་མིན་པ་འཕྲད་མི་སྲིད༔
འཕྲད་ཀྱང་འདི་འདྲའི་གསོལ་འདེབས་འདི༔ བཻ་རོ་ཙ་ན་ཁྱོད་ལ་གཏད༔ མ་སྤེལ་རིན་ཆེན་གཏེར་དུ་སྦོས༔ མཁའ་འགྲོ་མ་བདུན་བཀའ་ཡིས་སྲུངས༔ དུས་ལ་
བབས་ཚེ་བུ་ལ་གཏོདཿ༔ ས་མ་ཡཱ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ ཟབ་རྒྱ༔ བཀའ་རྒྱ༔ དམ་རྒྱ༔ གསང་རྒྱ༔ གཏད་རྒྱ༔ ཞེས་པ་ཐིམ་ཤིང་ཨོ་རྒྱན་གསང་ཕུག་
སིནྣི་ར་ཆུའི་ཀློང་ནས༔ ཆོས་རྒྱལ་གླིང་པས་བྱི་བའི་ལོ་ཧོར་ཟླ་གསུམ་པའི་ཚེས་བཅུའི་དུས་སུ་དྲངས་པའོ༔ ཡི་གེ་རིས་བྱེད་པུརྞི་རཏྣའོ༔ མངྒ་ལཾ༔

༄༅། །གུ་རུ་རིན་པོ་ཆེའི་གསོལ་འདེབས་སྨོན་ལམ་དང་བཅས་པ་ནི།
གཏེར་ཆེན་ཁམས་པ་ཉི་མ་གྲགས་པ།
ན་མོ་གུ་རུ། །དུས་གསུམ་སངས་རྒྱས་གཅིག་འདུས་འགྲོ་བའི་མགོན། །ཐུགས་རྗེ་ཁྱད་འཕགས་རྗེ་བཙུན་
པདྨ་འབྱུང་། །བཀའ་དྲིན་མཚུངས་མེད་དཔལ་ལྡན་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་
རློབས། །སྐུ་གསུམ་བདག་ཉིད་རྒྱལ་བ་ཀུན་གྱི་འཕྲུལ། །བསྟན་པའི་གཙོ་བོ་ཨོ་རྒྱན་པདྨ་འབྱུང་། །ཐུགས་
རྗེ་མཚུངས་མེད་དཔལ་ལྡན་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །རྩ་
གསུམ་ཀུན་འདུས་འཕྲིན་ལས་ཀུན་གྱི་བདག །དཀྱིལ་འཁོར་གཙོ་བོ་གུ་རུ་པདྨ་འབྱུང་། །ཐར་བའི་ལམ་
སྟོན་དཔལ་ལྡན་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །ཁམས་གསུམ་ཀུན་གྱི་
སྐྱབས་མགོན་རིན་པོ་ཆེ། །སྙིགས་དུས་འགྲོ་བ་འདྲེན་མཛད་པདྨ་འབྱུང༌། །འགྲན་གྱིས་དོ་མེད་
དཔལ་ལྡན་བླ་མ་ལ། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དངོས་མེད་དངོས་པོར་བཟུང་
བའི་སྣང་བ་འདི། །ཡུལ་མེད་སྟོང་པར་འཆར་བར་བྱིན་གྱིས་རློབས། །བདག་མེད་བདག་ཏུ་འཛིན་
པའི་སེམས་ཉིད་འདི། །བསྐྱེད་རྫོགས་སྤྲོས་དང་བྲལ་བར་བྱིན་གྱིས་རློབས། །འདུས་བྱས་
གཅེས་པར་བཟུང་བའི་སྐྱུ་ལུས་འདི། །ཞེན་མེད་གཅེས་འཛིན་གྲོལ་བར་བྱིན་གྱིས་རློབས། །གཉིས་
མེད་གཉིས་སུ་འཛིན་པའི་འཁོར་འདས་འདི། །དབྱེར་མེད་གཅིག་ཏུ་རྟོགས་པར་བྱིན་གྱིས་རློབས། །
དགོས་མེད་འཁྲུལ་པ་ཚེ་འདིའི་བྱ་བ་འདི། །ཆགས་མེད་བློ་ཡིས་ཐོང་བར་བྱིན་གྱིས་རློབས། །འཁྲུལ་མེད་
འཁྲུལ་པར་འཆར་བའི་རྨི་ལམ་འདི། །རྟོག་མེད་དབྱིངས་སུ་ཡལ་བར་བྱིན་གྱིས་རློབས། །ལོངས་སྤྱོད་འདུ་
འཛི་བདུད་ཀྱིས་བསླུ་བ་འདི། །དགོས་མེད་ཞེན་པ་ལྡོག་པར་བྱིན་གྱིས་རློབས། །ན་མོ་གུ་རུ་པདྨ་ཀཱ་ར་ཡེ། །
ལྷ་ཡི་ལྷ་མཆོག་ཨོ་རྒྱན་པདྨ་འབྱུང༌། །ཁྱེད་ནི་རྣམ་མཁྱེན་རྫོགས་པའི་སངས་རྒྱས་ཏེ། །ཉམ་ཆུང་སེམས་ཅན་

རྣམས་ཀྱི་འདྲེན་པ་ནི། །སྟོན་པ་ཁྱོད་ལས་ཚུལ་གཞན་མ་མཆིས་པས། །བདག་འདྲའི་སེམས་ཅན་ཤིན་ཏུ་
ཉམས་ཐག་སྟེ། །སྡུག་བསྔལ་འབུམ་ཕྲག་དུ་མས་གཟིར་བའི་ཚེ། །ཉམ་ཐག་བདག་ལ་ཁྱེད་ཀྱིས་མི་སྐྱོབ་
སམ། །བདག་ནི་རེ་ས་གཞན་ན་མ་མཆིས་ན། །ཁྱེད་ཀྱིས་བདག་ཉིད་ཡལ་བར་འདོར་ལགས་
བམ། །ཀྱེ་མ་བདག་ནི་ཤིན་ཏུ་ཉམ་ཐག་པས། །རེ་ལྟོས་ཁྱེད་ལས་མེད་དོ་ཨོ་རྒྱན་རྗེ། །སྙིང་ནས་
གསོལ་བ་འདེབས་སོ་པདྨ་འབྱུང༌། །བྱིན་གྱིས་རློབས་ཤིག་གུ་རུ་རིན་པོ་ཆེ། །བདག་གིས་དུས་དང་
རྣམ་པ་ཐམས་ཅད་དུ། །གསོལ་བ་རྩེ་གཅིག་འདེབས་ས་ཁྱེད་ཁོ་ན། །བློ་སྙིང་བྲང་གསུམ་གཏོད་ས་ཁྱེད་ཁོ་
ན། །བྱིན་རླབས་དངོས་གྲུབ་ཞུ་ས་ཁྱེད་ཁོ་ན། །ཡིན་ཕྱིར་ཁྱེད་ཀྱིས་བདག་ལ་ཐུགས་རྗེས་གཟིགས། །བདག་
གིས་བྱ་བ་ལེགས་ཉེས་ཅི་བྱེད་པ། །ཐམས་ཅད་མཁྱེན་པ་ཁྱེད་ཀྱིས་སྟོན་པར་མཛོད། །བདག་ནི་ཚེ་འདིར་
བྱང་ཆུབ་མངོན་འདོད་པས། །རྩེ་གཅིག་སྒྲུབ་པ་ཚུལ་བཞིན་འབད་ལགས་ན། །བསྒྲུབ་པའི་འབྲས་བུ་ཚེ་
འདིར་ཐོབ་པར་མཛོད། །གལ་ཏེ་ལེ་ལོ་གཡེང་བའི་དབང་སོང་ན། །སྒྲུབ་པའི་དོན་ལ་སྦྱོར་ཞིག་པདྨ་
འབྱུང་། །ཆོས་བརྒྱད་ཚེ་འདིའི་དབང་དུ་སོང་གྱུར་ན། །མི་རྟག་སྐུལ་མ་ཐོངས་ཤིག་པད་མ་འབྱུང་། །རྙེད་པ་
བཀུར་སྟི་དོན་དུ་གཉེར་གྱུར་ན། །དགོས་མེད་ཞེན་པ་ལྡོག་ཅིག་པད་མ་འབྱུང་། །སྐྱིད་འདོད་བདེ་དགའ་
ལོངས་སྤྱོད་དོན་གཉེར་ན། །འདུས་བྱས་ཞེན་པ་ལྡོག་ཅིག་པད་མ་འབྱུང་། །ལས་ངན་འཁོར་བའི་འདམ་
དུ་བྱིང་གྱུར་ན། །ཐུགས་རྗེས་ལྕག་ཀྱུས་དྲོངས་ཤིག་པད་མ་འབྱུང་། །གྲགས་པ་ལོངས་སྤྱོད་དོན་
དུ་གཉེར་གྱུར་ན། །ཅིས་ཀྱང་དགོས་མེད་ཐོངས་ཤིག་མ་འབྱུང་། །ཟས་གོས་བག་མེད་འདོད་
པའི་དབང་སོང་ན། །ཆོག་ཤེས་ནོར་མཆོག་སྩོལ་ཅིག་མ་འབྱུང༌། །འདུ་འཛི་བྲེལ་བའི་ལས་ལ་འཇུག་
གྱུར་ན། །གཅིག་པུར་དབེན་པ་སྐུལ་ཅིག་མ་འབྱུང་། །ཉམས་ལེན་དགེ་སྦྱོར་གོང་དུ་མ་འཕེལ་ན། །
བརྩོན་འགྲུས་དོན་ལ་སྦྱོར་ཅིག་མ་འབྱུང་། །མོས་གུས་གདུང་བའི་ང་རོ་ཆུང་གྱུར་ན། །དད་པའི་གདུང་
ཤུགས་བསྐྱེད་ཅིག་པད་མ་འབྱུང་། །གཞན་ལ་ཕན་སེམས་རབ་ཏུ་ཆུང་གྱུར་ན། །སྙིང་རྗེའི་ཆུ་རྒྱུན་སྩོལ་ཅིག་
པད་མ་འབྱུང་། །ཉམས་རྟོགས་ཅུང་ཟད་ཙམ་གྱིས་ངོམས་གྱུར་ན། །ཁེངས་སེམས་དྲེགས་པ་ཐུལ་ཅིག་པད་
མ་འབྱུང་། །ང་རྒྱལ་གཞན་ལ་ཟུར་ཟ་འཆའ་གྱུར་ན། །བློ་ངན་ང་རྒྱལ་ཆོམས་ཤིག་པད་མ་འབྱུང་། །

དངོས་འཛིན་སྣང་བའི་རྗེས་སུ་འབྲངས་གྱུར་ན། །སྒྱུ་མའི་རང་གཟུགས་སྟོན་ཅིག་པད་མ་འབྱུང་། །གཉིས་
འཛིན་འཁྲུལ་པའི་ཆགས་སྡང་བྱེད་གྱུར་ན། །གཉིས་མེད་ཟུང་འཇུག་སྟོན་ཅིག་པད་མ་འབྱུང་། །བདག་
འཛིན་ལས་ཀྱི་མདུད་པས་བཅིངས་པ་ན། །བདག་མེད་རང་གྲོལ་ཐོངས་ཤིག་པད་མ་འབྱུང་། །ཞི་གནས་རྒྱ་
མཚོའི་དབྱིངས་སུ་བྱིང་གྱུར་ན། །ལྷག་མཐོང་རང་རིག་སྟོན་ཅིག་པད་མ་འབྱུང་། །རྣམ་རྟོག་བག་ཆགས་
འཁོར་ལོ་འཁོར་གྱུར་ན། །འཁྲུལ་གྲོལ་སྲོག་ཤིང་ཚུགས་ཤིག་པད་མ་འབྱུང་། །ཐ་མལ་སྣང་བ་རང་རྒྱུད་
བཟུང་གྱུར་ན། །དག་སྣང་དཀྱིལ་འཁོར་སྟོན་ཅིག་པད་མ་འབྱུང་། །འཁྲུལ་པའི་དགྲ་ལ་རང་གར་ཞེན་གྱུར་
ན། །གྲག་སྟོང་སྔགས་སུ་སྒྱུར་ཅིག་པད་མ་འབྱུང་། །ཉོན་མོངས་བག་ཆགས་དྲག་པོའི་དབང་གྱུར་ན། །
ཡེ་ཤེས་མེ་ཡིས་སྲེགས་ཤིག་པད་མ་འབྱུང་། །ལས་རླུང་རང་གར་ཡལ་བར་ཤོར་གྱུར་ན། །སྲོག་རྩོལ་དབུ་
མར་ཚུད་ཅིག་པད་མ་འབྱུང་། །ཚ་གྲང་བཀྲེས་སྐོམ་ཚོར་བའི་ཕུང་པོ་ལ། །གཏུམ་མོའི་མེ་ཆེན་སྦོར་ཅིག་པད
མ་འབྱུང་། །བསྐྱེད་རྫོགས་ཆོས་རྣམས་ཡ་བྲལ་ལམ་གོལ་ན། །ཐབས་ཤེས་ཟུང་འཇུག་སྦྱོར་ཅིག་པད་མ་
འབྱུང་། །ཉམས་རྟོགས་ལམ་ལུས་བར་ཆད་དབང་གྱུར་ན། །རྟོགས་པ་མངོན་སུམ་སྟོན་ཅིག་པད་མ་
འབྱུང་། །རང་དོན་ཞི་བདེ་ཁོ་ནར་ཞེན་གྱུར་ན། །དོན་གཉིས་ལྷུན་གྲུབ་སྩོལ་ཅིག་པད་མ་འབྱུང་། །མདོར་ན་
མི་འདོད་བྱ་བ་ཅི་བྱུང་ཡང༌། །བསམ་དོན་ཆོས་བཞིན་གྲུབ་ཅིག་པད་མ་འབྱུང་། །བྱང་ཆུབ་འབྲས་བུ་མངོན་
དུ་མ་གྱུར་བར། །མི་མཐུན་བར་ཆད་མ་གཏོང་པདྨ་འབྱུང་། །དེ་ལྟར་གསོལ་བ་བཏབས་པའི་བྱིན་རླབས་
ཀྱིས། །རིགས་བདག་ཁྱོད་དང་གཉིས་མེད་འགྲུབ་པར་ཤོག །ཨོ་རྒྱན་པད་འབྱུང་ཁྱེད་སྐུ་ཅི་འདྲ་དང་།
སོགས་ཀྱང་བརྗོད་དོ། །ཞེས་པ་འདི་སྤྲང་བན་རིག་འཛིན་རྣམ་རྒྱལ་གྱིས་ཕུག་ནག་ཏུ་སྨྲས་སོ། །

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
༄༅། །གུ་རུའི་གསོལ་འདེབས་ཚན་གཉིས།
ཨོ་རྒྱན་རིན་ཆེན་གླིང་པ།
༈ གུ་རུའི་གསོལ་འདེབས་བསམ་པ་མྱུར་འགྲུབ་མ་བཞུགས་སོ༔ ཨེ་མ་ཧོཿ དཀོན་མཆོག་རྩ་གསུམ་འདུས་པའི་ངོ་བོ་ཉིདཿ
རིག་འཛིན་ཆེན་པོ་པདྨ་ཐོད་ཕྲེང་རྩལ༔ དངོས་གྲུབ་ཀུན་བདག་པདྨ་དབང་གི་སྐུ༔ བར་ཆད་ཀུན་སེལ་
བདུད་འདུལ་དྲག་པོ་རྩལ༔ གསོལ་བ་འདེབས་སོ་ཕྱི་ནང་བར་ཆད་སོལ༔ བསམ་པ་མྱུར་དུ་འགྲུབ་པར་བྱིན་
གྱིས་རློབསཿ ཨོཾ་ཨཱཿཧཱུྃབཛྲ་གུ་རུ་པདྨ་སིདྡྷི་ཧཱུྃ༔ ཨེ་མ་ཁོ་མོ་བདེ་ཆེན་མཚོ་རྒྱལ་མས༔ ཕྱི་རབས་གང་ཟག་རྗེས་འཇུག་དོན༔ རིན་ཆེན་པ་
ལ་གཏེར་དུ་སྦས༔ ལས་འཕྲོ་ཅན་དང་འཕྲད་པར་ཤོག༔ ས་མ་ཡ༔ རྒྱ་རྒྱ་རྒྱ༔ གཏེར་རྒྱ༔ སྦས་རྒྱ༔ གུ་ཧྱ་ཧྱ༔ སྫི༔
༈ གུ་རུའི་གསོལ་འདེབས་བྱིན་རླབས་མྱུར་འཇུག་མ་བཞུགས་སོ༔ ཨེ་མ་ཧོཿ སྐྱེ་འགག་གཉིས་མེད་འོད་
ཀློང་ནས༔ རང་བྱུང་སྤྲུལ་སྐུ་པདྨ་འབྱུང་༔ ཤར་གྲོལ་འགག་མེད་གསོལ་བ་འདེབས༔ རྩོལ་མེད་གནས་
ལུགས་ལྟ་བའི་གནད༔ མ་ནོར་ཇི་བཞིན་རྟོགས་པར་ཤོག༔ ས་མ་ཡ༔ རྒྱ་རྒྱ་རྒྱ༔ ཁོ་བོ་ཨོ་རྒྱན་རིན་ཆེན་གླིང་པས་མོན་ཡུལ་བུམ་
ཐང་རི་མོ་ཅན་གྱི་གཡས་ཟུར་བྲག་རི་སེ་ཆེན་གནམ་དུ་མཆོངས་པ་འདྲ་བའི་ལྟོ་བ་ནས་གདན་དྲངས་པའོ༔

༄༅། །དམ་ཆོས་རྡོ་རྗེའི་ཕྲེང་བ་ལས༔ གསོལ་འདེབས་བསམ་པ་
ལྷུན་གྲུབ་བཞུགསཿ༔
ཨོ་རྒྱན་གར་དབང་གླིང་པ།
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧྰུྃ༔ ཡང་གཅིག་བསམ་ཡས་བྱེ་བ་ལུང་ཐང་དུ༔ ཨོ་རྒྱན་གུ་རུ་པདྨ་འབྱུང་
གནས་ལ༔ ཡེ་ཤེས་མཚོ་རྒྱལ་བཀའི་གྲོགས་སུ་བཙལ༔ རྗེ་འབངས་ཉེར་ལྔ་ལྷ་སྲས་བཱེ་རོ་བཅས༔ དམ་ཆོས་རྡོ་རྗེ་ཕྲེང་བའི་བོན་འཁོར་བསྐོར༔ དེ་ཚེ་ལྷ་སྲས་
བཱེ་རོ་ཙ་ན་ཡིས༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ སྨོན་ལམ་དབང་གིས་འགྲོ་དོན་བྱེད་པའི་ཚེ༔ མ་རུངས་བདུད་སྲིན་མགོ་བོ་ཤིན་ཏུ་མཐོ༔ བོད་ཡུལ་སྡུག་
བསྔལ་ཆུ་བོའི་རྒྱུན་མར་དམྱལ༔ སྐྱབས་མེད་མགོན་མེད་བྱང་གི་རི་དྭགས་བཞིན༔ འདི་ཕྱི་གཏན་འདུན་སྒྲུབ་པ་རེ་འགའ་ཙམ༔ དེ་འདྲའི་མ་
འོངས་འགྲོ་ལ་སྙིང་རྗེ་བའི༔ མ་རུང་འབྱུང་པོའི་ཆོ་འཕྲུལ་ཞི་བ་དང་༔ མི་མཐུན་ཞི་ཞིང་མཐུན་རྐྱེན་འཕེལ་བ་དང་༔ བོད་ཁམས་བདེ་བའི་ལམ་ལ་འགོད་པའི་
ཕྱིར༔ ཟབ་པའི་བོན་དང་གསང་བ་འདི་ལ་སོགས༔ འབྱུང་འགྱུར་མན་ངག་ཉིད་ཀྱིས་སྩལ་བར་ཞུ༔ འཆི་མེད་གུ་རུ་ཉིད་ཀྱིས་གསུང་དུ་གསོལ༔ དེ་སྐད་གསེར་
གྱི་མཎྜལ་ཕུལ་ཏེ་ཞུས༔ དེ་ནས་འཆི་མེད་གུ་རུས་འདི་སྐད་གསུངས༔ མ་ཡེངས་ཉོན་ཅིག་ལས་ཅན་དག་གི་འཁོར༔ བདག་ཅག་གུ་རུའི་བསྟན་པ་འདི་ཉིད་ལ༔
ད་ལྟ་ཚེ་ལོ་བདུན་ཅུ་འཛིན་པའི་ཚད༔ མ་འོངས་ལྔ་བརྒྱ་དུས་ཀྱི་ཐ་མ་ལ༔ བོད་ཁམས་ཡོངས་ལ་མི་དགེ་སྣ་ཚོགས་དར༔ བོད་རྒྱལ་རྒྱུན་ཆད་རྨང་གིས་རྒྱལ་ས་
བཟུང་༔ འབངས་ཀྱིས་རྗེ་བཀུམ་བཙུན་པ་གྲི་མཚོན་ཐོགས༔ དབུས་གཙང་ཁྲག་གི་མཚོ་མོ་ལན་གསུམ་འཁྱིལ༔ སྐྱེ་འགྲོ་མི་ཡིས་སྤྱོད་པ་སྣ་ཚོགས་བྱེད༔ མུ་
ཏིག་འཕྲུལ་གྱིས་བོད་ཀྱི་ནོར་རྣམས་ལ༔ བན་བཙུན་ཁྲིམས་རལ་བླ་མས་སྡིག་མི་རྩི༔ སྐྱེ་བོས་མནའ་ཟ་བུད་མེད་བུ་ཚ་གསོད༔ ཚད་གསུམ་ཟུང་འབྲེལ་དགེ་
བྱེད་ཐན་དུ་ལྟ༔ གདོན་ཞུགས་ཐོ་ཅོ་མཁན་རྣམས་ངོ་སོ་མཐོ༔ བདེན་རྫུན་གོ་ལོག་སེར་སྐྱའི་བྱེད་སྤྱོད་ལོག༔ དུས་བཞི་གོ་ལྡོག་དགུན་དུ་འབྲུག་མོ་གྲག༔
བོད་ཀྱི་རྒྱལ་བློན་དུས་ཀྱི་འགྲོ་འོང་བཞིན༔ མི་རྟག་གློ་བུར་འགྱུར་ལྡོག་ཡར་ངོ་ཚེས༔ ཤར་གྱི་འབྲུག་མོ་བྱང་གི་ཕྱོགས་སུ་འཐབ༔ དབུས་ཀྱི་དར་ཆེན་འཛམ་
གླིང་ཡོངས་ལ་ཕྱར༔ ནུབ་ཕྱོགས་མུན་པས་དབུས་ཀྱི་རི་བོ་སྒྲིབ༔ གཙང་རིགས་མནོལ་ཞིང་སྡེ་བརྒྱད་ཁེངས་ལོག་འགྱུར༔ མི་མིན་འབྱུང་པོ་རྒྱལ་བསེན་མངོན་
རྒྱུག་བྱེད༔ མི་རྣམས་ཚེ་ཐུང་བསོད་ནམས་ཆུང་བར་འགྱུར༔ བདེ་བའི་སྐབས་མེད་བོད་ཁམས་ཨ་ཙ་མ༔ ས་སྟེང་མི་ཡི་སྤྱོད་པ་སྔར་མེད་དར༔ བཟང་ངན་དུས་
ངན་མི་དགེའི་ལས་ཀྱང་བྱེད༔ དགེ་འདུན་སྡེ་བཅོམ་གནས་བརྟན་དཀོར་ལ་འབག༔ ཆོས་དང་ཆོས་མིན་མ་ངེས་སྣ་ཚོགས་འབྱུང་༔ མཐའ་དམག་གདུག་

པ་ཏུ་རུ་ཁ་ཡི་དམག༔ ཡང་ཆད་ཡང་བཤར་ཆུ་བོ་ལྟར་དུ་འབབ༔ མི་ཕྱེད་གྲིར་འཆི་ཟས་ཕྱེད་མི་ཡིས་ཟ༔ གོང་དུ་གནས་པ་ཆོས་ཀྱི་བསྟན་པ་ཉམས༔ འོག་ཏུ་
འཁོད་པ་མངའ་རིས་བདེ་སྐྱིད་བྱིད༔ བར་དུ་བརྗིད་པ་རྒྱལ་བློན་བཀའ་ཁྲིམས་རལ༔ ལོ་རེ་ཡོང་ཞིང་བསོད་ནམས་ཕར་ཕར་ཉམས༔ མཐུན་དགོས་འདོད་པའི་
ཕྱོགས་རྣམས་ཇེ་ཡར་འགྲོ༔ མི་མཐུན་ལོག་པའི་ཕྱོགས་རྣམས་ཇེ་མང་འགྲོ༔ དེ་འདྲའི་དུས་ངན་བསྐལ་པ་ཤར་བའི་ཚེ༔ ང་ཡི་བྱིན་རླབས་དགུ་འགྱུར་དེ་དུས་
ཆེ༔ སྐུ་ནི་མི་གཡོ་སྲིན་པོའི་ཁ་གནོན་མཛད༔ ཐུགས་རྗེའི་སྤྲུལ་པས་འཛམ་གླིང་ཁྱབ་པར་བྱེད༔ མདོ་ཁམས་སྟོད་སྨད་མ་ངེས་ཐ་དག་ཏུ༔ ང་ཡི་སྤྲུལ་པ་
སྐྱེས་མཆོག་སྐར་ལྟར་བཀྲ༔ ལ་ལས་བླ་མའི་ཚུལ་མཛད་འགྲོ་དོན་མཛད༔ ལ་ལས་རྣལ་འབྱོར་ཆས་མཛད་ངེས་མེད་འགྲིམ༔ ལ་ལས་གཏེར་སྟོན་ཆས་མཛད་
ཟབ་གཏེར་འདོན༔ ལ་ལས་དགེ་སློང་ཆས་མཛད་འདུལ་བརྒྱུད་འཛིན༔ ལ་ལས་སྡེ་དཔོན་ཆས་མཛད་རྒྱལ་བསྟན་སྐྱོང་༔ ལ་ལས་སྔགས་པའི་ཆས་མཛད་རྒྱལ་
བསེན་འདུལ༔ ལ་ལས་སྤས་པའི་ཚུལ་མཛད་འབྲེལ་ཚད་འདྲེན༔ ཡང་དུ་ཁྱད་པར་གཏེར་ཆེན་བརྒྱ་རྩ་བརྒྱད༔ མཆོག་ཏུ་བསྔགས་པའི་གཏེར་སྟོན་ཉི་ཤུ་ལྔ༔
མཆོག་ལྔ་གླིང་དགུ་གྲགས་པ་བཞི་རུ་འབྱུང་༔ དེ་ནས་གྲུབ་ཆེན་རྗེ་འབངས་རིམ་གྱིས་འབྱུང་༔ བོན་དང་ཆོས་གཉིས་མ་ངེས་སྣ་ཚོགས་སྤེལ་ཁྱད་པར་ང་ཡིས་
བྱིན་བརླབས་བཻ་རོ་དངོས༔ འཇམ་དཔལ་ངག་སྙན་ཡེ་ཤེས་མཚན་ཅན་འབྱུང་༔ མན་ངག་བརྒྱ་རྩ་འགྲོ་བའི་གསང་མཛོད་དང་༔ ཁྱད་པར་འཕགས་པའི་ཟབ་
དོན་བཅུ་རྩ་བཞི༔ དེ་དུས་འགྲོ་བའི་དོན་ཆེན་མཛད་པ་ཡིན༔ བསྟན་པའི་བདག་པོ་ལྷ་སྲས་ཁྱོད་ལ་གཏད༔ ཤཱཀྱ་དྷེ་བ་གསང་བའི་གྲོགས་མཛོད་ཅིག༔ སྦས་
པའི་རོང་གསུམ་ཤོག་བརྒྱད་བསྐྱོད་པའི་ཚེ༔ གུ་རུ་ང་ལ་གསོལ་བ་ཡང་ཡང་ཐོབ༔ ལྟག་བཞག་ཚད་རྣམས་གབ་ཙེ་དགུ་རུ་གསལ༔ ནད་དང་དུག་མཚོན་
མུ་གེ་ཐན་ལྟས་ངན༔ གློ་བུར་བདུད་སྲིན་བར་ཆད་ཞི་བ་དང་༔ སེམས་ཅན་ཡོངས་ལ་བསོད་ནམས་འཕེལ་བའི་ཐབས༔ གུ་རུ་བདག་གི་སྙིང་ཐིག་དམ་ཆོས་
འདི༔ ལྷ་སྲས་ཉིད་ཀྱི་སྙིང་གི་དཀྱིལ་དུ་སྦོས༔ ང་ཉིད་འདི་ནས་མྱ་ངན་འདས་འོག་ཏུ༔ བོད་ཁམས་ཡོངས་ལ་ང་ཡི་ཐུགས་རྗེས་སྐྱོབ༔ ཁྱད་པར་སྤྲེལ་ལོ་ཉ་སྟོང་
ཚེས་བཅུ་དང་༔ དུས་བཟང་རྣམས་སུ་བོད་ཁམས་ཡང་ཡང་ཉུལ༔ ཉི་ཟེར་རྟར་ཆིབས་འཇའ་ཚོན་གུར་དུ་གཤེགས༔ ནང་ནུབ་དུས་དྲུག་ང་ལ་གསོལ་བ་ཐོབ༔
ཨེ་མ་ཧོ༔ ནུབ་ཕྱོགས་བདེ་བ་ཅན་གྱི་ཞིང་ཁམས་སུ༔ སྣང་བ་མཐའ་ཡས་ཐུགས་རྗེས་བྱིན་བརླབས་
པས༔ འཛམ་བུ་གླིང་དུ་འགྲོ་བའི་དོན་ལ་འབྱོན༔ འགྲོ་དོན་རྒྱུན་ཆད་མེད་པའི་བྱིན་རླབས་ཅན༔ ཨོ་རྒྱན་
པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རང་བྱུང་དྲི་
མེད་པདྨ་ལས་འཁྲུངས་ཤིང་༔ སྐྱེ་འཆི་དབང་ཐོབ་ཉོན་མོངས་གཡུལ་ལས་རྒྱལ༔ མཁའ་འགྲོ་སྡེ་ལྔ་བཀའ་
ཡི་གྲོགས་སུ་མཛད༔ གུ་རུ་པདྨ་འབྱུང་གནས་ཞེས་སུ་གྲགས༔ ཨོ་རྒྱན་པདྨ་འབྱུང་གནས་ལ་གསོལ་
བ་འདེབས༔ བསམ་པ་ལྷུན་གྱིས་འགྲུབ་པར་བྱིན་རློབས༔ ཤར་ཕྱོགས་བསིལ་བ་ཚལ་གྱི་དུར་ཁྲོད་ན༔ མ་
མོ་དམ་བཏགས་སྡེ་བརྒྱད་དབང་དུ་བསྡུད༔ བདུད་སྲིན་གཡུལ་འཇོམས་མ་རུངས་ཟིལ་གྱིས་གནོན༔ གུ་རུ་

བློ་ལྡན་མཆོག་སྲེད་ཅེས་སུ་གྲགས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་
འགྲུབ་པར་བྱིན་གྱིས་རློབས༔ ཨོ་རྒྱན་རྒྱལ་པོ་ཐོར་ཅོག་དགུ་ལྡན་དུ༔ ཨིནྡྲ་བྷོ་ཏིའི་སྲས་ཀྱི་སྐལ་བ་མཛདཿ༔
འཛམ་གླིང་ཞིང་ཁམས་བདེ་ལ་བཀོད་པའི་ཚེ༔ གུ་རུ་པདྨ་རྒྱལ་པོ་ཞེས་སུ་གྲགས༔ ཨོ་རྒྱན་པདྨ་འབྱུང་
གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཟ་ཧོར་དྷེ་བ་དྗེ་ཙའི་ཞིང་
ཁམས་སུ༔ རྫུ་འཕྲུལ་སྟོབས་ཀྱིས་མུ་སྟེགས་ཆོས་ལ་བསྒྱུར༔ སྡེ་སྣོད་ཤེས་བྱའི་སེང་གེའི་ང་རོ་སྒྲོགས༔ གུ་
རུ་པདྨ་སཾ་བྷ་ཞེས་སུ་གྲགས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་
འགྲུབ་པར་བྱིན་གྱིས་རློབས༔ དུར་ཁྲོད་གནས་དང་རང་བྱུང་མཆོད་རྟེན་དྲུང་༔ དགའ་བའི་དབང་
ཕྱུག་ཚེ་ཡི་རིག་འཛིན་ཐོབ༔ ཉི་མའི་ཟེར་བཅིབས་གྲུབ་པའི་རྟགས་ཚད་ངོམ༔ གུ་རུ་ཉི་མ་འོད་
ཟེར་ཞེས་སུ་གྲགས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་
བྱིན་གྱིས་རློབས༔ རྡོ་རྗེ་གདན་དུ་པྲ་ཆེན་ཧ་ཏིའི་དྲུང་༔ རབ་ཏུ་བྱུང་ནས་འདུལ་ཁྲིམས་བསྟན་པ་སྤེལ༔
བདུད་འདུལ་སྔགས་གླིང་ཆོས་ཀྱི་བསྟན་པ་བཙུགས༔ གུ་རུ་ཤཱཀྱ་སེང་གེ་ཞེས་སུ་གྲགས༔ ཨོ་རྒྱན་པདྨ་
འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྒྱ་གར་ཟངས་གླིང་
སྔགས་ལྡན་ཞིང་ཁམས་སུ༔ འཇིགས་བྱེད་གཤིན་རྗེ་ཁྲོས་པའི་དགོངས་པར་བཞུགས༔ རྒོལ་ངན་བདུད་
སྲིན་སྡེ་ཚོགས་གནས་སུ་བསྒྲལ༔ གུ་རུ་སེང་གེ་སྒྲ་སྒྲོགས་ཞེས་སུ་གྲགས༔ ཨོ་རྒྱན་པདྨ་འབྱུང་གནས་
ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཡང་ལེ་ཤོད་དུ་དམར་ནག་མོན
པར་སྤྲུལ༔ སྟག་ཆེན་རོལ་ཁྲིད་ཟིལ་གནོན་བྲོ་ཆེན་གྱིས༔ སྲིན་རྒྱལ་གནས་བསྒྲལ་ཆོས་ཀྱི་བསྟན་པ་སྤྲེལ༔
གུ་རུ་རྡོ་རྗེ་གྲོ་ལོད་ཅེས་སུ་གྲགས༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་
འགྲུབ་པར་བྱིན་གྱིས་རློབས༔ ང་ཉིད་འདི་ནས་མྱ་ངན་འདས་འོག་ཏུ༔ ལྷ་སྲས་ཁྲི་སྲོང་ལྡེ་བཙན་མན་ཆད་
དུ༔ བོད་རྒྱལ་གདུང་བརྒྱུད་མཐའ་ནས་མ་སྟོངས་བར༔ ང་ཡི་ཐུགས་རྗེའི་བྱིན་རླབས་འགྱུར་ནུབ་མེད༔ ཨོ་
རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་
འོངས་སྙིགས་མ་དུས་ཀྱི་ཐ་མ་ལ༔ བོད་ཡུལ་སེམས་ཅན་སྡུག་བསྔལ་མང་བའི་དུས༔ ནང་ནུབ་དུས་དྲུག་

འགྲོ་བའི་དོན་དུ་འབྱོན༔ འགྲོ་དོན་ངལ་བསོ་མེད་པའི་ཐུགས་རྗེ་ཅན༔ ཨོ་རྒྱན་པདྨ་འབྱུང་གནས་
ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྗེས་འཇུག་རྣལ་འབྱོར་སྦས་
རོང་འགྲིམས་པའི་དུས༔ འགྲོ་དོན་དུས་བབ་ཟབ་མོའི་གཏེར་འདོན་ཚེ༔ ལས་ངན་སེམས་ཅན་མ་རིག་རྫུན་
དུ་བཤད༔ ང་ཡི་ཐུགས་རྗེས་ཟབ་གཏེར་ཕྲིན་ལས་སྐྱོང་༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ས་སྟེང་མི་ཡི་སྤྱོད་པ་སྔར་མིན་ལོག༔ ཆོས་དང་ཆོས་མིན་
མ་ངེས་སྣ་ཚོགས་འབྱུང་༔ དགེ་འདུན་སྡེ་བཅོམ་གནས་བརྟན་དཀོར་འབག་དུས༔ ང་ཡི་ཐུགས་རྗེས་ཆོས་
མཛད་ལམ་སྣེ་སྟོན༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་
བྱིན་གྱིས་རློབས༔ མཐའ་དམག་གདུག་པ་ཏུ་རུ་ཁ་ཡི་དམག༔ ཡང་ཆད་ཡང་བསྣན་ཆུ་བོ་ལྟར་དུ་འབབ༔
མི་ཕྱེད་གྲིར་ཤི་ཟས་ཕྱེད་གཞན་འཁྱེར་དུས༔ ང་ཡི་ཐུགས་རྗེས་དམག་འཁྲུག་གཡུལ་ངོ་ཟློག༔ ཨོ་རྒྱན་པདྨ་
འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ སྐུ་ནི་མི་གཡོ་སྲིན་
པོའི་ཁ་གནོན་མཛད༔ ཐུགས་ཀྱི་སྤྲུལ་པས་འཛམ་གླིང་ཁྱབ་པར་བྱེད༔ མདོ་ཁམས་སྟོད་སྨད་མ་ངེས་ཐ་དག་
ཏུ༔ ང་ཡི་སྤྲུལ་པ་སྐྱེས་མཆོག་སྐར་ལྟར་བཀྲ༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔
བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ རྒྱལ་བསེན་འབྱུང་པོ་ཟ་ཁ་དར་བའི་དུས༔ བཙའ་སད་
ལོ་ཉེས་ནད་ཡམས་མུ་གེ་ལྡང་༔ སྨན་དཔྱད་རིམ་འགྲོ་གང་གིས་མི་ལྡོག་པ༔ ང་ཉིད་སྨན་ལྷའི་ཚོགས་བཅས་
ནད་མུག་གཞོམ༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན
གྱིས་རློབས༔ སྒྱུ་ལུས་འབྱུང་བཞི་གཡར་བོ་ཞིག་པའི་ཚེ༔ ངོ་བོ་སེམས་ཉིད་སྙིང་གི་དཀྱིལ་དུ་འདུས༔
ཞི་ཁྲོའི་ལྷ་ཚོགས་སྒྲ་འོད་ཟེར་འཆར་དུས༔ ང་ཡི་ཐུགས་རྗེས་འགྲོ་རྣམས་ལམ་སྣ་འདྲེན༔ ཨོ་རྒྱན་པདྨ་འབྱུང་
གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ མ་འོངས་སྙིགས་མ་དུས་
ངན་ཐ་དག་ལ༔ ང་ཡི་བྱིན་རླབས་དགུ་འགྱུར་དེ་དུས་ཆེ༔ རྗེས་འཇུག་ང་ལ་མོས་པའི་སྐལ་ལྡན་རྣམས༔
ནང་ནུབ་དུས་དྲུག་ང་ལ་གསོལ་བ་ཐོབ༔ ཨོ་རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་
གྱིས་འགྲུབ་པར་བྱིན་གྱིས་རློབས༔ གུ་རུ་བདག་གི་རྩ་བ་བསྟན་པའི་ཆོས༔ སིདྡྷིའི་སྙིང་པོ་མ་རྗེད་རྒྱུན་དུ་

༄༅། །ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
སྒྲོངས༔ ལུས་ངག་མ་ཡེངས་སྤྱི་བོར་རྟག་ཏུ་སྒོམས༔ ང་ཡིས་ཞལ་གཟིགས་གདམས་ངག་བུ་ལ་སྟོན༔ ཨོ་
རྒྱན་པདྨ་འབྱུང་གནས་ལ་གསོལ་བ་འདེབས༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་ཨཱཿ
ཧཱུྃ་བཛྲ་གུ་རུ་པདྨ་སིདྡྷི་ཧཱུཾ༔ དེ་ནས་འཆི་མེད་གུ་རུ་པདྨ་ཡིས༔ མ་ཡེངས་ཉོན་དང་རྗེས་འབྲང་བཻ་རོ་བཅས༔
ཕྱོགས་བཅུའི་སངས་རྒྱས་ངོ་བོ་གཅིག་ཏུ་འདུས༔ མ་འོངས་དོན་མཛད་འཆི་མེད་རྒྱལ་པོ་ངས༔ སྐྱེ་འཆི་
དབང་ཐོབ་འགྲོ་དོན་ཟད་མི་ཤེས༔ ཆོས་ཀྱི་བསྟན་པ་རྨད་བྱུང་བསམ་མཐའ་ཡས༔ ཐམས་ཅད་བཅུད་
བསྡུས་དམ་ཆོས་བོད་དུ་བཞག༔ ད་ཡང་བདག་གི་ཞལ་གདམས་གསལ་གདབ་ནི༔ མ་འོངས་དུས་སུ་
མཐུ་སྟོབས་དགུ་འགྱུར་ཆེ༔ བཀའ་ཡི་ཉིང་ཁུ་ལུང་གི་ཡང་བཅུད་མཆོག༔ མན་ངག་རྒྱལ་པོ་དཔྱོད་ལྡན་སྙིང་
ནོར་འདི༔ རྒྱལ་ཚབ་བཻ་རོ་ཉིད་ལ་གཉེར་དུ་གཏད༔ དབྱངས་ཅན་འོད་ལྡན་མ་བརྗེད་ཐུགས་ལ་ཟུང་༔ ཕྱི་
རབས་དུས་སུ་དར་བའི་སྨོན་ལམ་ཐོབ༔ ས་མ་ཡ༔ རྒྱ་རྒྱ་རྒྱ༔ བདག་འདྲ་པ་ཀོར་བཻ་རོ་ཙ་ན་དང་༔ དབྱངས་ཅན་མཁའ་འགྲོ་འོད་ལྡན་
འབར་མ་གཉིས༔ སྦས་པའི་གནས་མཆོག་ཐུགས་སྤྲུལ་བོན་རི་ཡི༔ བྱང་ཀོང་གཡུ་མཚོ་དྲག་པོ་མདངས་ལྡན་གྱི་གཡོན་ཕྱོགས་བཀྲ་ཤིས་འོད་འབར་དོ་གླིང་དུ༔
བྲག་རི་གླང་ནག་ཉལ་འདྲའི་འགྱིངས་ཁུག་ཏུ༔ མཁའ་འགྲོའི་བརྡ་ཡི་རི་མོ་བཅུ་གསུམ་བྲིས༔ གཏེར་སྲུང་གཟའ་བདུད་ནག་པོར་གཉེར་དུ་གཏད༔ མ་འོངས་
བོད་ཁམས་དངུལ་རྫ་ཇི་གྷེར་ཕྱོགས༔ བཻ་རོའི་ཡང་སྲིད་དུང་མུའི་མཚན་འཆང་དང་༔ གཟི་ལྡན་ཟླ་འོད་དཀར་མོའི་སྤྲུལ་པ་གཉིས༔ སྨོན་ལམ་དུས་སད་གནས་
འདིར་བསྐྱོད་པའི་དུས༔ མཁའ་འགྲོའི་བརྡའི་ཡི་གེ་འཁྲོལ་བར་ཤོག༔ ས་བོན་ཏྲི་ཡིག་བཻ་རོ་བདག་གི་རྒྱ༔ བརྡ་ཡིག་འབྲུ་བརྒྱད་ཞིང་སྐྱོང་མཁའ་འགྲོའི་རྒྱ༔
རྡོ་རྗེ་ཁ་ཏྲཾ་གནས་སུ་དཔའ་བོའི་རྒྱ༔ གེགས་མེད་ཟབ་གཏེར་འཕྲོད་པའི་རྒྱས་གདབ་བོ༔ ས་མ་ཡ༔ རྒྱ་༔རྒྱ༔རྒྱ༔ གཏེར་རྒྱ༔ གསང་རྒྱ༔ ཨུ་མ་རྒྱ༔ ཨེ་ཀ་རྒྱ༔
ཨུ་དཔེ་རྒྱ༔ གུ་ཧྱ༔ རྒྱ༔ རྒྱ༔ ཞེས་ཨོ་རྒྱན་གར་དབང་གླིང་པས་རིགས་མཐུན་གྲོགས་དང་བཅས་ཏེ་བྱང་གངས་གཡུ་མཚོ་དྲག་པོ་མདངས་ལྡན་གཡོན་ཕྱོགས༔
བཀྲ་ཤིས་འོད་འབར་གྱི་དོ་གླིང་དུ་མཁའ་མཁའ་འགྲོ་བརྡ་ཡི་རི་མོ་ལས་ཞལ་བཤུས་ཤིང་༔ ཐང་ཅིག་བར་དུ་འགྲུབ་པར་བགྱིས་པས་གསང་ཆེན་བསྟན་པ་རིན་
པོ་ཆེ་འདི་ཉིད་གེགས་མེད་རྒྱས་པའི་རྒྱུ་རུ་གྱུར་ཅིག༔ སརྦ༔ མངྒ་ལཾ༔ དགེའོ༔ བཀྲ་ཤིས༔ ཞལ་དྲོ་བྱིན་རླབས་ཆེའོ༔

༄༅། །ཨེ་མ་ཧོ། དུས་གསུམ་སངས་རྒྱས་ཀུན་གྱི་སོགས།
རིག་འཛིན་འཇིགས་མེད་གླིང་པ།
ཨེ་མ་ཧོ། །དུས་གསུམ་སངས་རྒྱས་ཀུན་གྱི་ཐུགས་རྗེའི་གཏེར། །ཁམས་གསུམ་མ་ལུས་སྒྲོལ་བའི་དེད་
དཔོན་མཆོག །བོད་ཁམས་འགྲོ་བ་ཡོངས་ཀྱི་གཉེན་གཅིག་པུ། །བཀའ་དྲིན་མཚུངས་མེད་ཨོ་རྒྱན་ཆེན་པོ་
ལ། །ལུས་དང་ལོངས་སྤྱོད་གློ་སྙིང་བྲང་གསུམ་འབུལ། །ཁ་ཞེ་ངོ་ལྐོག་མེད་པར་གསོལ་བ་འདེབས། །འཁོར་
ཚེ་ཐོག་མ་མེད་ནས་ད་ལྟའི་བར། །མ་རིག་ལས་དང་ཉོན་མོངས་དབང་གྱུར་ནས། །ཁམས་གསུམ་
རྒྱུད་དྲུག་གནས་སུ་འཁྱམས་པ་བདག །སྡུག་བསྔལ་གསུམ་གྱི་ཞགས་པས་བཅིངས་པ་ལས། །མྱུར་
དུ་ཐུགས་རྗེས་སྒྲོལ་ཅིག་གུ་རུ་རྗེ། །འདི་ནས་བཟུང་སྟེ་བྱང་ཆུབ་མ་ཐོབ་པར། །སྐྱིད་སྡུག་
ལེགས་ཉེས་བཟང་ངན་ཅི་བྱུང་ཡང༌། །རྗེ་བཙུན་ཆེན་པོ་པདྨ་འབྱུང་གནས་མཁྱེན། །གསོལ་བ་
སྙིང་ནས་འདེབས་པའི་གང་ཟག་ལ། །ཐུགས་རྗེ་རྒྱུན་ཆད་མེད་པར་ཞལ་བཞེས་པའི། །ཐོས་གྲོལ་
གསུང་གི་དོན་འབྲས་མ་ལུས་པ། །མངོན་སུམ་མིག་གི་བདུད་རྩིར་སྩལ་ཏུ་གསོལ། །ཁྱད་པར་
ནམ་ཞིག་ཚེ་ཡི་དུས་བྱས་ཏེ། །བེམ་རིག་འབྲལ་བའི་དུས་ལ་བབ་པ་ན། །སྐྱེ་འཆི་བར་དོ་གནད་གཅོད་
སྡུག་བསྔལ་འཕྲང༌། །ཤིན་ཏུ་འཇིགས་པ་ཆེན་པོའི་གཡང་ས་ལས། །བསྐྱབས་ཏེ་ངན་སོང་
གསུམ་དུ་མི་བཏང་བར། །རང་སྣང་རྣམ་དག་ཟངས་མདོག་དཔལ་རིའི་ཞིང༌། །སྐུ་གསུམ་བདེ་བ་
ཆེན་པོའི་ཕོ་བྲང་ཆེར། །མགོན་པོ་ཁྱོད་ཀྱི་ཐུགས་དང་དབྱེར་མེད་དུ། །འདྲེན་པའི་དེད་དཔོན་
མཛོད་ཅིག་མ་ཧཱ་གུར། །སྐྱབས་གནས་ཀུན་འདུས་ཨོ་རྒྱན་ཆེན་པོ་མཁྱེན། །སངས་རྒྱས་ཀུན་འདུས་
ཨོ་རྒྱན་ཆེན་པོ་མཁྱེན། །དམ་ཆོས་ཀུན་འདུས་ཨོ་རྒྱན་ཆེན་པོ་མཁྱེན། །དགེ་འདུན་ཀུན་འདུས་
ཨོ་རྒྱན་ཆེན་པོ་མཁྱེན། །རྩ་གསུམ་ཀུན་འདུས་ཨོ་རྒྱན་ཆེན་པོ་མཁྱེན། །ད་ནི་དུས་ངན་སྙིགས་མའི་

༄༅། །ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
མཐའ་ལ་ཐུག །དམ་ཆོས་ཚུལ་བཞིན་བྱེད་པའི་ལོང་མ་ཁོམ། །སད་སེར་བཙའ་ཐན་ནད་ཡམས་མུ་གེ་
དང༌། །འཁྲུག་རྩོད་དུས་ཀྱི་རྒུད་པས་ཀུན་ཏུ་མནར། །འབྱུང་བ་སྒང་གཤོངས་སྣོད་བཅུད་རྟེན་འབྲེལ་
འཕྱུགས། །བོད་ཁམས་སེམས་ཅན་སྡུག་བསྔལ་དྲག་པོ་ལ། །སྤྱོད་ཚེ་རྗེ་བཙུན་གུ་རུའི་ཐུགས་རྗེ་
ཡིས། །གནས་སྐབས་རྫོགས་ལྡན་གསར་བའི་སྒོ་འཕར་ཕྱེས། །མཐར་ཐུག་འོད་གསལ་ཆོས་སྐུའི་ཕོ་བྲང་
དུ། །ཁམས་གསུམ་ལུས་ཅན་མཐའ་དག་དབུགས་དབྱུང་ནས། །འཁོར་བ་དོང་ནས་སྤྲུག་པར་མཛད་
དུ་གསོལ། །ཞེས་མིག་ནས་མཆི་མ་ཐོན་པའི་མོས་གུས་ཀྱིས་གསོལ་བ་གདབ་པར་བྱའོ། །ཞེས་པའང་ཡར་ཀླུང་ཤེལ་གྱི་བྲག་ཕུག་ཏུ་ཚོགས་ཀྱི་
འཁོར་ལོ་དཔག་ཏུ་མེད་པ་བསྐོར་བའི་ཚེ།
གྲོགས་མཆེད་རྣམས་ཀྱིས་ནན་གྱིས་བསྐུར་ངོར་བྲག་ཉག་ཚུར་ཅོག་འོག་ཏུ་ཀློང་ཆེན་ནམ་མཁའི་རྣལ་འབྱོར་གྱིས་
སྨྲས་པའོ།། །།དགེའོ། །

༄༅། ། ཐུགས་དམ་རྒྱུད་བསྐུལ་གསོལ་འདེབས་ནི། །
རྡོ་གྲུབ་འཇིགས་མེད་ཕྲིན་ལས་འོད་ཟེར།
ཀྱེ་མ་མ་ཧཱ་གུ་རུ་པདྨ་ཐོད་ཕྲེང་རྩལ། །བདག་སོགས་རྗེས་འཇུག་རྣམས་ལ་གཟིགས་མཛོད་དང་། །སྙིགས་
མའི་སྐྱོན་གྱིས་ཚེ་བསོད་སྟོབས་འབྱོར་སོགས། །ལུགས་ཟུང་དམན་པར་གྱུར་པ་འདི་སྐྱོབས་མཛོད། །སྔོན་
ཚེ་རྗེ་རྒྱལ་ཁྲི་སྲོང་ལྡེའུ་བཙན་གྱིས། །རྒྱལ་ཀུན་སྤྱི་གཟུགས་འཛམ་གླིང་རྒྱན་མཆོག་ཁྱོད། །གངས་ཅན་
ལྗོངས་སུ་སྤྱན་འདྲེན་མ་བྱས་ན། །བོད་ཁམས་ཀླ་ཀློའི་ཡུལ་དང་ཁྱད་ཅི་ཡོད། །ཁྱོད་གཅིག་བྱོན་པའི་
བཀའ་དྲིན་སུས་གཞལ་ནུས། །བྷོ་ཊའི་ནག་ཕྱོགས་མི་དང་མི་མིན་ཚོགས། །དབང་བསྡུས་བྲན་བཀོལ་
མི་དགེའི་རྒྱུན་བཅད་དེ། །ཐར་པ་དང་ནི་རྣམ་མཁྱེན་སར་བཀོད་པའི། །བཀའ་དྲིན་དྲན་ནོ་བྱམས་
བརྩེའི་ཐུགས་རྗེས་གཟིགས། །ཕྱི་ནང་གསང་བའི་བར་ཆད་དབྱིངས་སུ་ཟློག །དབང་སྐུར་བྱིན་རློབས་
མཆོག་ཐུན་དངོས་གྲུབ་སྩོལ། །ཁྱེད་ཀྱི་གསང་བ་གསུམ་དང་དབྱེར་མེད་མཛོད། །འཕགས་པའི་
ཡུལ་དུ་སངས་རྒྱས་བྱོན་པ་ལྟར། །གངས་ཅན་བོད་དུ་ཁྱོད་གཅིག་མ་བྱོན་ན། །གདོང་མར་སྲིན་པོའི་
ཡུལ་དང་ཁྱད་ཅི་ཡོད། །ད་དུང་ཐུགས་རྗེས་གཟིགས་དང་གུ་རུ་རྗེ། བཀའ་དྲིན་དྲན་ནོ༴ ཕྱི་ནང༴ དབང་
སྐར་བྱིན་རློབས༔ ཁྱེད་ཀྱི་གསང་བ༴ གང་ཁྱོད་བོད་དུ་མ་བྱོན་སྔོན་རོལ་དུ། །མདོ་སྔགས་ཆོས་ཀྱི་ཟླ་ཉིའི་
སྣང་བ་དང་། །རིམ་དགུའི་ཐེག་པའི་སྒྲ་ཙམ་མ་མཆིས་ཀྱང་། །ཁྱོད་ཀྱིས་མཐའ་འཁོབ་འཕགས་པའི་ཡུལ་དུ་
བསྐྱུར། །བཀའ་དྲིན་དྲན་ནོ༴ ཕྱི་ནང་༴ དབང་སྐུར༴ ཁྱེད་ཀྱི༴ བོད་ཁམས་མུན་པའི་གླིང་གི་སྨག་རུམ་དུ། །
ཐུགས་རྗེའི་འོད་སྟོང་སྤྲོ་བ་ཁྱོད་ལས་གཞན། །མེད་ཀྱང་བཀའ་དྲིན་དྲན་པ་ལ་ལ་ཙམ། །འོན་ཀྱང་རྗེས་
འཇུག་བུ་རྣམས་ཐུགས་རྗེས་སྐྱོངས། །བཀའ་དྲིན་དྲན་ནོ༴ ཕྱི་ནང་གསང་▪ དབང་སྐུར༴ ཁྱེད་ཀྱི༴ དེང་དུས་
སྙིགས་མ་ལྔ་ཡི་མར་གཤམ་འདིར། །དུག་ལྔའི་རྩོད་པས་ལོག་ལྟའི་བསྐལ་བ་དར། །འདི་འདྲའི་ལས་ངན་

ཤར་ཚེ་སུས་སྐྱོབ་ནུས། །མ་ཧཱ་གུ་རུ་རྒྱལ་ཀུན་སྤྱི་གཟུགས་མཆོག །བཀའ་དྲིན༴ ཕྱི་ནང་༴ དབང་༴ ཁྱེད་ཀྱི༔
རྒྱལ་བ་རྒྱ་མཚོའི་མཁྱེན་བརྩེ་ནུས་པའི་སྟོབས། །གོང་བུར་དྲིལ་བའི་སྤྱི་གཟུགས་ཡིད་བཞིན་ནོར། །ཁྱེད་
ལས་ལྷག་པ་སྲིད་ཞིའི་ཁམས་ན་དབེན། །འོན་ཀྱང་གཞན་དག་དེ་ལྟར་མི་འདོད་ཀྱང་། བཀའ་དྲིན་དྲན་ནོ༴
ཕྱི་ནང་༴ དབང་སྐུར་བྱིན༴ ཁྱེད་ཀྱི༴ ཁྱོད་ཀྱིས་བོད་ཁམས་ཕུང་བྱེད་དམ་སྲིའི་དཔུང་། །མཐུ་སྟོབས་ནུས་
པས་མནན་པའི་ལས་བྱས་ཀྱང་། །གསར་དར་སྔ་འགྱུར་བསྟན་པའི་ཆོམ་པོ་འགས། །བསྟན་པ་དམ་སྲིས་
སྤེལ་ཀྱང་ཁྱོད་འགྲན་བྲལ། །བཀའ་དྲིན༴ ཕྱི་ནང་༴ དབང་སྐུར༴ ཁྱེད་ཀྱི༴ ད་ལྟའི་དུས་ཀྱི་ཆོས་བརྒྱད་
སྟོབས་འབྱོར་གྱིས། །དབུ་འཕང་དགུང་ལ་རེག་རློམ་དྲེགས་པ་ཅན། །འདོད་ཁམས་བདག་པོའི་དབང་
གྱུར་མཐོང་ཐོས་ཚེ། །ཁྱོད་ཀྱི་རྗེས་འབྲང་ཁྱོད་ལ་སླར་ཡང་དད། བཀའ་དྲིན༴ ཕྱི་ནང་༴ དབང་སྐུར༴ ཁྱེད་
ཀྱི༔བདག་དང་དུས་ངན་སྐྱེས་བུ་བདག་འདྲའི་ཚོགས། །ཐ་མལ་བསམ་སྦྱོར་ངང་དུ་མི་ཚེ་འཕུལ། །འདི་ལ་
མགོན་པོ་ཁྱོད་གཅིག་མ་གཏོགས་པ། །གཞན་གྱིས་ཕན་ཐོགས་ཅི་ཡང་མེད་ངེས་ན། ། བཀའ་དྲིན༴ ཕྱི་
ནང་༴ དབང་སྐུར༔ ཁྱེད་ཀྱི༔ ཀྱེ་མ་ཐུགས་རྗེས་གཟིགས་དང་མ་ཧྭ་གུ་རུ་རྗེ། །ཚེ་འདིར་དུས་མིན་འཆི་
སོགས་འགལ་རྐྱེན་སོལ། །ཕྱི་མ་མགོན་པོ་ཁྱེད་ཀྱི་གསང་གསུམ་དང་། །དབྱེར་མེད་མཐའ་ཡས་འགྲོ་བའི་
དོན་ནུས་མཛོད། །སྐུ་གསུམ་རྒྱལ་བའི་ངོ་བོ་པད་འབྱུང་དང་། །ལུང་རྟོགས་དམ་ཆོས་ཀུན་འདུས་གྲོལ་ཐིག་
ཆོས། །དེ་འཛིན་འཕགས་པའི་དགེ་འདུན་ཚོགས་བཅས་ཀྱི། །བདེན་པས་འཕྲལ་ཕུགས་ཀུན་བདེའི་
དགེ་ལེགས་མཛོད། །ཅེས་ཨོ་རྒྱན་ཆེན་པོའི་ཐུགས་དམ་རྒྱུད་སྐུལ་གསོལ་འདེབས་འདི་ནི་འཇིགས་མེད་ཕྲིན་ལས་འོད་ཟེར་གྱིས་སྤེལ་བའི། ཡི་གེར་
འབེབས་མཁན་ཐུགས་མཆོག་རྡོ་རྗེས་བྲིས་པའི་དགེ་བས་འགྲོ་རྣམས་རིག་འཛིན་བླ་མའི་གོ་འཕང་ཐོབ་པའི་རྒྱུར་གྱུར་ཅིག ། ༈ མན་ངག་ཟབ་ཁྱད་བླ་ན་མེད་
པ་ཡང་དག་པའོ། ས་མ་ཡགུ་ཧྱ༔ རྒྱ་རྒྱ་རྒྱ༔ འདི་ལ་བརྟེན་ནས་གྲུབ་ཐོབ་མང་པོ་འདུག་གོ། །

༄༅། །རིགས་འདུས་བླ་མ་མཚོ་སྐྱེས་རྡོ་རྗེའི་གསོལ་འདེབས་
དཔག་བསམ་ལྗོན་ཤིང་བཞུགས།
ཉག་བླ་རང་རིག་རྡོ་རྗེ།
ཨེ་མ་ཧོ། དོན་གཉིས་མཐར་ཕྱིན་སྟོན་པ་རྫོགས་སངས་རྒྱས། །འཆོས་སྐྱོབ་གཉིས་ལྡན་ལུང་རྟོགས་དམ་
པའི་ཆོས། །རིག་གྲོལ་གཉིས་རྫོགས་འཕགས་པའི་དགེ་འདུན་ཏེ། །མཆོག་གསུམ་ངོ་བོ་རྔ་ཡབ་གླིང་པ་
མཁྱེན། །གསོལ་བ་འདེབས་སོ་ཕྱི་ཡི་བར་ཆད་སོལ། །བསམ་པ་ལྷུན་གྱིས་འགྲུབ་པར་བྱིན་གྱིས་རློབས། །
བྱིན་རླབས་མཆོག་སྩོལ་རྩ་བརྒྱུད་བླ་མ་རྗེ། །དངོས་གྲུབ་ཆར་འབེབས་ཡི་དམ་ཞི་ཁྲོའི་ལྷ། །ཕྲིན་ལས་
བདག་ཉིད་མ་མོ་མཁའ་འགྲོ་སྟེ། །རྩ་གསུམ་ངོ་བོ་རྔ་ཡབ་གླིང་པ་མཁྱེན། །གསོལ་བ་འདེབས་སོ་ནང་གི་
བར་ཆད་སོལ། །བསམ་པ་ལྷུན་གྱིས་འགྲུབ་པར་བྱིན་གྱིས་རློབས། །ངོ་བོ་ཀ་དག་སྐྱེ་མེད་ཆོས་ཀྱི་སྐུ། །རང་
བཞིན་འགག་མེད་བདེ་ཆེན་ལོངས་སྤྱོད་རྫོགས། །ཐུགས་རྗེ་ཀུན་ཁྱབ་འགྲོ་འདུལ་སྤྲུལ་སྐུ་སྟེ། །སྐུ་
གསུམ་ངོ་བོ་རྔ་ཡབ་གླིང་པ་མཁྱེན། །གསོལ་བ་འདེབས་སོ་གསང་བའི་བར་ཆད་སོལ། །བསམ་པ་ལྷུན་
གྱིས་འགྲུབ་པར་བྱིན་གྱིས་རློབས། །སྔོན་བྱོན་སངས་རྒྱས་ཀུན་གྱི་རྣམ་རོལ་འཕྲུལ། །མ་འོངས་སངས་རྒྱས་
རྣམས་ཀྱང་སྤྲུལ་པའི་གཞི། །ད་ལྟའི་སངས་རྒྱས་ཀུན་གྱི་རྒྱལ་ཚབ་སྟེ། །དུས་གསུམ་སངས་རྒྱས་རྔ་ཡབ་
གླིང་པ་མཁྱེན། །གསོལ་བ་འདེབས་སོ་བར་ཆད་ཐམས་ཅད་སོལ། །བསམ་པ་ལྷུན་གྱིས་འགྲུབ་
པར་བྱིན་གྱིས་རློབས། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧྰུྃ༔ ཞེས་ཕ་གཅིག་བླ་མ་པད་འབྱུང་ལ། །བུ་གཅིག་ཀུན་ཏུ་རྒྱུ་བ་པོས། །
བློ་གཅིག་གཏད་པའི་གསོལ་འདེབས་ནི། །དད་གཅིག་ཤར་བས་ལྷུག་པར་སྨྲས། །རང་རིག་རྡོ་རྗེ། མཆན།

༄༅། །ཨོ་རྒྱན་ཐུགས་ཀྱི་རྒྱུད་སྐུལ་གསོལ་འདེབས་ཆོས་ཉིད་ཅར་ཕོག་བཞུགསཿ
ཉག་བླ་བདུད་འདུལ་རྡོ་རྗེ།
ན་མོ་གུ་རུ་པདྨ་ཀཱ་ར་ཛྙ་ན་སིདྡྷི་ཧྰུྃ༔ ཨེ་མ་ཧོ༔ རང་སྣང་དག་པ་རྔ་ཡབ་དཔལ་རིའི་ཞིང༔ དོན་གྱི་ལྷ་མཆོག་
པདྨ་བཛྲ་རྗེ༔ སྐུ་གསུང་ཐུགས་ཡོན་ཕྲིན་ལས་ནུས་པའི་བཅུད༔ རྣལ་འབྱོར་རྒྱུད་ལ་ཆོས་ཉིད་ཅར་ཕོག་
སྩོལཿ ཡིད་དཔྱོད་མཚན་འཛིན་བློས་དཔག་ལྟ་བའི་བདུདཿ གཞི་བྲལ་ཀ་དག་དབྱིངས་སུ་མྱུར་བསྒྲལ་ཏེ
རང་བྱུང་ཆོས་ཉིད་མངོན་སུམ་མཐོང་ནས་སུ༔ ལྟ་མེད་རིག་པའི་རང་ཞལ་མཇལ་བར་མཛོད༔ དམིགས་
གཏད་མདུང་ཚུགས་སྡུག་བཙིར་སྒོམ་པའི་བདུད༔ གཏད་མེད་གུ་ཡངས་ཀློང་དུ་མྱུར་བསྒྲལ་ཏེ གཞི་གནས་
དགོངས་པའི་རྩལ་ཆེན་རྫོགས་ནས་སུ༔ བསྒྲོམ་མེད་རིག་པའི་རང་ཞལ་མཇལ་བར་མཛོད༔ སེམས་འཛིན་
རྟོད་ཕུར་ཡེངས་འཁྲུལ་སྤྱོད་པའི་བདུད༔ སྒྱུ་འཕྲུལ་བདེ་ཀློང་རིས་མེད་མྱུར་བསྒྲལ་ཏེ ཀ་དག་དང་
པོའི་གཞི་ཐོག་ཕེབས་ནས་སུ༔ སྤྱོད་མེད་རིག་པའི་རང་ཞལ་མཇལ་བར་མཛོད༔ ཡིད་སྨོན་སྤང་ཐོབ་
རེ་དོགས་འབྲས་བུའི་བདུད༔ ཐོབ་ཤོར་གཉིས་མེད་གཤིས་སུ་མྱུར་བསྒྲལ་ཏེ༔ ཆོས་ཟད་བློ་བྲལ་
སྟོང་རར་གྲོལ་ནས་སུ༔ འབྲས་མེད་རིག་པའི་རང་ཞལ་མཇལ་བར་མཛོད༔ ཨོ་རྒྱན་ཁྱོད་ལ་གསོལ་བཏབ་
ནུས་མཐུ་ཡིས༔ ལྟ་སྒོམ་སྤྱོད་འབྲས་འཆིང་བ་རང་དག་ནས༔ བློ་འདས་རྫོགས་པ་ཆེན་པོར་འུབས་ཆུབ་ཅིང༔
སེམས་མེད་ཐིག་ལེ་ཉག་གཅིག་མངོན་གྱུར་ཤོག༔ ཅེས་པའང་ཨོ་རྒྱན་ཆེན་པོའི་ཐུགས་ཀྱི་རྒྱུད་སྐུལ་གསོལ་འདེབས་འདི་ཡང་ཀཿཐོག་
རྡོར་གདན་གྱི་ཚེས་བཅུའི་ཉིན་པར་ཁོ་བོ་ཀློང་ཆེན་རྡོ་རྗེ་ལ་གུ་རུའི་ཞལ་གསུང་ངོ༔ བཀའ་འདི་ཁྲོས་མ་ཁྱོད་ལ་གཏད༔ དམ་ཉམ་ལག་ཏུ་མ་ཤོར་གཅེས༔ ས་མ་
ཡ༔ རྒྱ་རྒྱ་རྒྱ༔ གུ་ཧྱ༔ བརྡ་ཐིམ༔ སརྦསྠཿ༔ ཉག་བླ་བདུད་འདུལ་རྡོ་རྗེ་མཆན།

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
༄༅། །གུ་རུ་མྱུར་འབོད་བཞུགས་སོ༔
དཔལ་ཆེན་ལེགས་ལྡན་བདུད་འཇོམས་རྡོ་རྗེ།
ༀ་ཨཱཿཧཱུྃ༔ དཀོན་མཆོག་ཀུན་འདུས་རྗེ་བཙུན་ཨོ་རྒྱན་རྗེ༔ བདག་ལ་རེ་ས་གཞན་མེད་པས༔ སྐྱིད་སྡུག་
ལེགས་ཉེས་ཅི་མཛད་ཁྱེད་རང་ཤེས༔ སྙིང་ཁུང་རུས་པའི་གཏིང་ནས་གསོལ་བ་འདེབས༔ བདག་དང་
བདག་ལ་འབྲེལ་ཐོགས་སེམས་ཅན་ཀུན༔ འཁོར་བའི་འཇིགས་ལས་སྐྱོབས་ཤིག་ཨོ་རྒྱན་རྗེ༔ ལྔ་བརྒྱ་ཐ་མ་
དུས་ཀྱི་མར་མཐའ་འདིར༔ བདུད་དང་དམ་སྲིའི་ཆོ་འཕྲུལ་དར་བའི་དུས༔ མྱུར་དུ་ཟློག་ཅིག་ཨོ་རྒྱན་
ཧེ་རུ་ཀ༔ ཚེ་ཐུང་ནད་མང་དགྲས་འཇིགས་དབུལ་ཞིང་ཕོངས༔ ཀླ་ཀློ་བདུད་ཀྱི་ཟེར་མ་འཐོར་བའི་ཚེ༔
ཐུགས་རྗེས་སྐྱོབས་ཤིག་ཨོ་རྒྱན་རིན་པོ་ཆེ༔ ནམ་ཞིག་ཚེ་ཟད་དུས་བབས་འཕོ་བའི་ཚེ༔ འཁྲུལ་སྣང་དྲག་
པོས་སྡུག་བསྔལ་མྱོང་བའི་ཚེ༔ གཤིན་རྗེའི་འཇིགས་སྐྲག་སྐྱོབས་ཤིག་ཨོ་རྒྱན་རྗེ༔ རིག་འཛིན་དཔའ་བོའི་
ལྷ་ཚོགས་སྐུར་ལྡང་ནས༔ རོལ་མོའི་སྒྲ་དང་བཅས་ཏེ་མདུན་བསུས་ནས༔ མཁའ་སྤྱོད་ཞིང་དུ་དྲོངས་ཤིག་
ཨོ་རྒྱན་རྗེ༔ དབང་བཞི་ཡོངས་རྫོགས་དམ་ཚིག་སྡོམ་པར་གནས༔ ཧེ་རུ་ཀ་ཡི་རྒྱལ་སྲིད་ནོན་པར་ཤོག༔
ཅེས་པ་འདི་ཡང་དགེ་ལེགས་ལྷུན་འགྲུབ་ཀྱིས་བསྐུལ་ངོར་ནག་སྤྲུལ་པ་དཔལ་ཆེན་ལེགས་ལྡན་བདུད་འཇོམས་རྡོ་རྗེས་ཟླ་བ་བཅུ་གཉིས་ཚེས་གཉིས་ཀྱི་ཁྲོམ་
དུ་སྦྱར་བ་དགེའོ།། །།

༄༅། །པདྨའི་གསོལ་འདེབས་བྱིན་རླབས་འགུགས་པའི་ལྕགས་ཀྱུ།
རིག་འཛིན་འགྱུར་མེད་རྡོ་རྗེ།
གང་ཞིག་དྲན་པས་སྲིད་ཞིའི་གདུང་སེལ། །དད་པས་གསོལ་འདེབས་སྐལ་ལྡན་ཀུན་ལ། །ཐུགས་རྗེས་
མཆོག་གི་དངོས་གྲུབ་སྩོལ་མཛད། །པད་འབྱུང་རིགས་ཀྱི་བདག་པོར་གསོལ་འདེབས། །དང་པོར་བྱང་ཆུབ་
ཐུགས་བསྐྱེད་ས་བོན། །ཚོགས་གཉིས་ཕུལ་བྱུང་མཐུ་ཡི་སྨོན་ལམ། །སྐལ་ལྡན་ཞིང་འདིར་ཤཱཀྱའི་བསྟན་
ལ། །སྟོན་པ་གཉིས་པར་མཛད་ལ་གསོལ་འདེབས། །འོད་དཔག་མེད་མགོན་ཐུགས་རྗེའི་ཧྲཱིཿ་ཡིག །སིནྟའི་
པད་མཚོར་མངོན་པར་རོལ་ལས། །ངོ་མཚར་མཚན་དཔེའི་སྒྱུ་འཕྲུལ་རྡོ་རྗེ། །ལས་ཅན་སད་པར་མཛད་ལ་
གསོལ་འདེབས། །འཇིག་རྟེན་སྤྱོད་པ་ཀུན་ལས་འདས་ཀྱང་། །འཇིག་རྟེན་དང་མཚུངས་མཐུན་པར་འཇུག་
པས། །ཨོ་ཌི་ཡཱ་ནའི་རྒྱལ་ཐབས་ཀུན་ལ། །ཐབས་མཁས་ཐུགས་རྗེས་རོལ་དེར་གསོལ་འདེབས། །
སྲིད་བདེ་འཁྲུལ་པའི་རང་མཚང་སྟོན་ཕྱིར། །རྒྱལ་བ་ཀུན་གྱི་གཤེགས་པའི་ལམ་བཟང་། །ཐེག་གསུམ་རྡོ་
རྗེའི་གཞལ་མེད་ཁང་པར། །འཇུག་པའི་སྒྱུ་འཕྲུལ་སྟོན་དེར་གསོལ་འདེབས། །ཐ་སྙད་ཤེས་བྱའི་གནས་
རྣམས་ཀུན་ལ། །ཐོགས་མེད་བློ་གྲོས་མཐུ་ཡིས་གོམས་པས། །འཆད་རྩོད་རྩོམ་པའི་ངོ་མཚར་སྣང་བས། །
རྨོངས་པའི་མུན་སེལ་མཛད་ལ་གསོལ་འདེབས། །མཆོག་གཟིགས་རྒྱལ་བ་རིག་འཛིན་ཀུན་གྱི། །སྨིན་གྲོལ་
བདུད་རྩི་ཡོངས་སུ་ཐོབ་ལས། །རིམ་གཉིས་ཏིང་འཛིན་རྡོ་རྗེའི་མཐུ་ཡིས། །སྐུ་བཞིའི་གོ་འཕང་ཐོབ་ལ་
གསོལ་འདེབས། །གདོད་ནས་གྲུབ་པའི་གནས་ཡུལ་ཀུན་ཏུ། །ཕྱོགས་ལས་རྣམ་རྒྱལ་ཀུན་བཟང་སྤྱོད་
པས། །མཁའ་འགྲོའི་ཚོགས་དང་དགྱེས་པར་རོལ་ཞིང་། །བདུད་དཔུང་མཐར་མཛད་ཁྱེད་ལ་གསོལ་
འདེབས། །གངས་ཅན་རྗེ་འབངས་བསོད་ནམས་པད་ཚལ། །ཁྱེད་སྐུ་ཉིན་མོར་བྱེད་ལས་ཕྱེ་ལས། །ཕན་
བདེའི་འདབ་བརྒྱ་ཀུན་ནས་བཞད་པའི། །ངོ་མཚར་སྟོན་པར་མཛད་ལ་གསོལ་འདེབས། །བོད་སྐྱོང་ལྷ་སྲིན་

གདུག་པའི་མུན་ཚོགས། །མཐུ་སྟོབས་རྡོ་རྗེའི་འོད་ཀྱིས་བཅོམ་ནས། །རྒྱལ་བསྟན་དྲི་མེད་སྣང་བ་དམ་
པས། །ཡོངས་སུ་ཁྱབ་པར་མཛད་ལ་གསོལ་འདེབས། །རིགས་ཅན་གདུལ་བྱའི་མོས་བློར་འཚམས་པའི། །
རྣམ་པར་ཆོས་སྒོ་བྱེ་བ་སྙེད་དང་། །ཁྱད་པར་སྐལ་བཟང་རྗེ་འབངས་ཚོགས་རྣམས། །སྨིན་གྲོལ་ལམ་འགོད་
མཛད་ལ་གསོལ་འདེབས། །གང་གི་གདམས་པའི་བདུད་རྩི་མཆོག་གིས། །རྣམ་གྲོལ་ལུས་སྟོབས་ཡོངས་
སུ་རྫོགས་པའི། །རིག་འཛིན་ཚོགས་ཀྱི་དཀྱིལ་འཁོར་ཆེན་པོས། །ཁམས་གསུམ་ཡོངས་གྲོལ་མཛད་ལ་
གསོལ་འདེབས། །མཆོག་གསུམ་རྒྱལ་བའི་དཀྱིལ་འཁོར་བསམ་ཡས། །ལུས་ཅན་བསོད་ནམས་ཞིང་དུ་
སྤེལ་ཞིང་། །དབེན་གནས་རི་བྲག་དག་པའི་ཞིང་ཁམས། །མཆོག་ཏུ་བྱིན་བརླབས་མཛད་ལ་གསོལ་
འདེབས། །ཟབ་ལམ་གདམས་པའི་གཏེར་ཁ་དུ་མས། །སྙིགས་དུས་ལས་ཅན་རྗེས་སུ་བཟུང་ནས། །ཇི་ལྟ་
ཇི་སྙེད་ཆོས་རྣམས་ཀུན་ལ། །ཐོགས་མེད་ལུང་བསྟན་མཛད་ལ་གསོལ་འདེབས། །མགོན་ཁྱོད་གདམས་
པའི་བདུད་རྩི་ཁོ་ནས། །དཀའ་བ་མེད་པར་མངོན་འཚང་རྒྱ་ཕྱིར། །ཁྱེད་ལས་སྐྱབས་གཞན་རྨི་ལམ་ན་
ཡང་། །མི་འཚོལ་ངེས་པས་གསོལ་བ་འདེབས་སོ། །མདོར་ན་དུས་གསུམ་རྒྱལ་བ་ཀུན་གྱི། །མཁྱེན་བརྩེ་
ནུས་པའི་སྤྱི་གཟུགས་ཁྱོད་ཉིད། །རིས་མེད་འགྲོ་བའི་མགོན་དང་སྐྱབས་ཀྱང་། །གཉིས་པ་མེད་པས་གསོལ་
བ་འདེབས་སོ། །གང་གི་ཐུགས་རྗེ་ཉི་མའི་སྣང་བས། །བློ་ལྡན་གཞན་ཡང་མིག་ཐོབ་མཛད་མོད། །དེ་དག་
ཀུན་གྱི་ལེགས་བཤད་ཀུན་ཀྱང་། །ཁྱོད་ཀྱི་ངོ་མཚར་ལེགས་པར་གསོལ་འདེབས། །ལྟར་སྣང་གྲུབ་མཐའ་
མང་བའི་ཐ་སྙད། །འཛིན་པ་སྤངས་ནས་ངེས་དོན་ལམ་བཟང་། །ཁྱོད་ཀྱི་རིང་ལུགས་ཁོ་ནས་རྗེས་སུ། །རྟག་
པར་བདག་ནི་རྗེས་སུ་ཟུངས་ཤིག །ཟབ་མོའི་ལམ་འདིར་རང་རྒྱུད་སྙིང་པོ། །སྒྲིབ་པའི་དྲི་མ་ཀུན་ལས་གྲོལ་
ནས། །ཡང་དག་ཡོན་ཏན་ཁྱོད་དང་མཉམ་པའི། །གོ་འཕང་ཚེ་འདིར་འགྲུབ་པར་བྱིན་རློབས། །དེ་ལས་
མཁའ་ཁྱབ་ཕྲིན་ལས་ལྷུན་གྲུབ། །རྒྱ་ཆེ་རྒྱུན་མི་ཆད་པ་ཉིད་ཀྱིས། །ལུས་ཅན་འགྲོ་འདི་སྲིད་པའི་མཚོ་ལས།
།གྲོལ་བའི་རྣམ་ཐར་འགྲུབ་པར་བྱིན་རློབས། །དེང་དུས་རྒྱལ་བའི་བསྟན་པའི་རྗེས་སུ། །སློབ་པར་རློམ་
འགའ་རྒྱལ་ཀུན་ངོ་བོ། །ཁྱོད་ལ་ལོག་པར་རྟོག་པའི་དམུ་རྒོད། །འདི་དག་ཐུགས་རྗེས་འདུལ་བར་མཛོད་
ཅིག །མདོར་ན་དུས་དང་གནས་སྐབས་ཀུན་ཏུ། །ཕན་དང་བདེ་བའི་བཀྲ་ཤིས་དཔལ་གྱིས། །ཡོངས་སུ་

ཁྱབ་པས་འགྲོ་བ་འདི་དག །མྱུར་དུ་སངས་རྒྱས་ཐོབ་པར་བྱིན་རློབས། །གང་འདི་པད་འབྱུང་རིགས་ཀྱི་
ཁྱབ་བདག།དྲན་པས་མོད་ལ་གང་གི་རྗེས་འཇུག།རིག་པ་འཛིན་པ་འགྱུར་མེད་རྡོ་རྗེས། །གང་ཤར་བཟོ་མེད་
ལྷུག་པར་བྲིས་སོ། །
ཧྲཱིཿ༔ བླ་མ་ཟབ་དོན་སྙིང་ཐིག་ལས༔ ཨོ་རྒྱན་གུ་རུའི་ཞལ་གདམས་གསོལ་འདེབས་
དོན་གཉིས་ལྷུན་འགྲུབ་མ་བཞུགས་སོ༔
ཉག་བླ་བྱང་ཆུབ་རྡོ་རྗེ།
ཧྲཱིཿ༔ ཨེ་མ་ཧོ༔ མི་མངོན་ཆོས་དབྱིངས་ཞིང་ན་ཀུན་ཏུ་བཟང་༔ སྟུག་པོ་བཀོད་ན་རྡོ་རྗེ་འཆང་ཆེན་ཉིད༔ རྡོ་
རྗེ་གདན་དུ་མཉམ་མེད་ཐུབ་པ་ཆེ༔ གཉིས་མེད་མཚོ་སྐྱེས་རྡོ་རྗེར་གསོལ་བ་འདེབས༔ ཤར་ཕྱོགས་མངོན་
དགའི་ཞིང་ན་རྡོ་རྗེ་སེམས༔ བདེ་ཆེན་ཞིང་ན་མགོན་པོ་འོད་མཐའ་ཡས༔ ཤར་ཕྱོགས་གྲུ་འཛིན་སྤོ་ན་པད་
དཀར་འཆང་༔ དབྱེར་མེད་པདྨ་ཀ་རར་གསོལ་བ་འདེབས༔ འདས་པའི་སངས་རྣམས་ཀྱི་སྤྲུལ་པ་སྟེ༔
མ་འོངས་སངས་རྒྱས་ཀུན་གྱི་འབྱུང་ཁུངས་དངོས༔ ད་ལྟའི་སངས་རྒྱས་རྣམས་དང་དབྱེར་མེད་པ༔ ཀུན་
འདུས་ཆོས་ཀྱི་རྒྱལ་པོར་གསོལ་བ་འདེབས༔ འཕགས་བོད་པཎ་གྲུབ་རིག་འཛིན་ཐམས་ཅད་དང་༔ སྒྱུ་
འཕྲུལ་དྲ་བའི་ཡི་དམ་ལྷ་ཡི་ཚོགས༔ གནས་གསུམ་སྤྱོད་པའི་དཔའ་བོ་ཌཱཀྐི་བཅས༔ རྩ་གསུམ་སྤྱི་དཔལ་རྗེ་
ལ་གསོལ་བ་འདེབས༔ སྐུ་ནི་འཆི་མེད་འཇའ་འོད་རྡོ་རྗེའི་སྐུ༔ གསུང་མཆོག་ཐེག་དགུ་དུས་བཞི་མཉམ་
ཉིད་ཆོས༔ ཐུགས་ནི་མི་གཡོ་སེམས་ཅན་ཡོངས་ལ་བརྩེ༔ དྲིན་ཆེན་སྤྲུལ་པའི་སྐུ་ལ་གསོལ་བ་འདེབས༔
བོད་ཡུལ་མུན་པའི་ཁྲོད་ན་དམ་པའི་ཆོས༔ ཉི་མ་བཞིན་དུ་གསལ་མཛད་པཎྜི་ཏཿ༔ ལྷ་སྲིན་བདུད་རིགས་
ཐབས་དང་ཐུགས་རྗེས་བཏུལ༔ མཁས་གྲུབ་ཀུན་གྱི་རྗེ་བོར་གསོལ་བ་འདེབས༔ སྐལ་ལྡན་རྗེ་

འབངས་ཉི་ཤུ་རྩ་ལྔ་སོགས༔ ཚོམ་བུ་བསམ་ཡས་རྡོ་རྗེ་ཐེག་པའི་གསང་༔ སྨིན་གྲོལ་མཐར་ཕྱིན་འཇའ་སྐུའི་
ངོ་མཚར་བཀྲ༔ སྟོན་པ་རྡོ་རྗེ་རྒྱལ་པོར་གསོལ་བ་འདེབས༔ ཐེག་དགུའི་ཆོས་ཀུན་འབྱུང་ཁམས་སྐྱེས་བུའི་
སྙིང་༔མི་མངོན་དབྱིངས་སོགས་ངོ་མཚར་དུ་མར་སྦས༔ འཛམ་གླིང་མ་ལུས་གཏེར་གྱིས་ཁེངས་པར་མཛད༔
མཉམ་མེད་པདྨ་སཾ་བྷཪ་གསོལ་བ་འདེབས༔ ལྷོ་ནུབ་རྔ་ཡབ་དཔལ་རིར་ཞལ་གཟིགས་དུས༔ གུང་ཐང་
ལ་ཁར་བོད་འབངས་ཐུགས་བརྩེའི་ཕྱིར༔ རྗེ་འབངས་སོ་སོར་ཞལ་ཆེམས་མཐའ་རྒྱས་གནང་༔ ལ་གཅིག་
པདྨ་འབྱུང་གནས་ལ་གསོལ་བ་འདེབས༔ མཁའ་འགྲོ་མ་བཞིས་ཅང་ཤེས་ཞབས་བཏེག་ནས༔ དཔའ་
བོ་མཁའ་འགྲོའི་མཆོད་སྤྲིན་རྒྱ་མཚོ་དང་༔ཟངས་མདོག་དཔལ་རིར་གཤེགས་ལ་གསོལ་བ་འདེབས༔
ཡར་མར་ཚེས་བཅུའི་དུས་སུ་མངོན་སུམ་དུ༔ ཉི་དང་ཟེར་བཞིན་སྤྲུལ་པ་དཔག་མེད་པས༔ བོད་ཡུལ་བསྟན་
འགྲོ་སྐྱོབ་པར་ཞལ་བཞེས་བཞིན༔ སྨིན་གྲོལ་བྱིན་བརླབས་མཛད་ལ་གསོལ་བ་འདེབས༔ད་ལྟར་རང་སྣང་
ཟངས་མདོག་དཔལ་རི་ནས༔སྲིན་པོ་ཕོ་མོ་ཐམས་ཅད་ཆོས་ལ་འཛུད༔ ཞི་བདེའི་ལམ་བཀོད་ཐུགས་རྗེས་
འགྲོ་ལ་གཟིགས༔ གང་འདུལ་ཐབས་ཀྱིས་སྐུར་སྟོན་གསོལ་བ་འདེབས༔ སྤྲུལ་པ་ཞིང་རྡུལ་གྲངས་
མཚུངས་འགྲོ་དོན་བདག༔ གཏེར་འབྱིན་མི་འབྱིན་ལ་སོགས་དུས་བབས་ཀྱི༔ ཟབ་པའི་ཆོས་སྟོན་འགྲོ་
ཀུན་སྨིན་གྲོལ་མཛད༔ ཐབས་མཁས་ཐུགས་རྗེ་ཅན་ལ་གསོལ་བ་འདེབས༔ མགོན་པོ་ཁྱེད་ཀྱི་བཀའ་དྲིན་
དྲན་བཞིན་དུ༔ བློ་རྩེ་གཅིག་སྒྲིལ་མོས་གུས་སྙིང་ནས་ལྡང་༔ གསོལ་བ་འདེབས་པའི་སྐལ་བཟང་བདག་
ཅག་ལ༔ ཐུགས་རྗེའི་སྤྱན་གྱིས་གཟིགས་ཤིགས་ཞལ་རས་སྟོན༔ འཁོར་བའི་བྱ་གཞག་སྣབས་ལུད་
བཞིན་དུ་དོར༔ དམ་པའི་ཆོས་ལ་ཐོས་བསམ་བསྒོམ་གསུམ་གྱིས༔ རང་རྒྱུད་སྨིན་ཅིང་གཞན་རྒྱུད་གྲོལ་བ་
དང་༔ ཁྲེགས་ཆོད་ཐོད་རྒལ་ལམ་མཆོག་མཐར་བྱིན་ཏེ༔ གདོད་ནས་དག་པའི་ཆོས་སྐུའི་སྦུབས་ཀློང་དུཿ༔རང་
བཞིན་རྫོགས་པའི་གཏན་སྲིད་ཟིན་པར་ཤོག༔ ཉག་བླ་བྱང་ཆུབ་རྡོ་རྗེའི་གཏེར་མའོ། །ཉག་བླས་དབོན་པོ་ལ་གཏད། དེས་བླ་མ་རིན་པོ་
ཆེ་སྐལ་བཟང་དར་རྒྱས་ལ་གཏད་ནས་སྤེལ་བའོ། །དགེའོ། །དགེའོ། །དགེའོ། །བཀྲ་ཤིས་པར་གྱུར་ཅིག །

༄༅། །ཆོས་ཉིད་ནམ་མཁའི་ཀློང་མཛོད་ལས༔ གསོལ་འདེབས་བར་ཆད་
ལམ་སེལ་བཞུགས་སོ༔
གཏེར་ཆེན་བདུད་འཇོམས་གླིང་པ།
ཨེ་མ་ཧོ༔ ལྷོ་ནུབ་རྔ་ཡབ་ཟ་བྱེད་སྲིན་པོའི་ཡུལ༔ ཟངས་མདོག་དཔལ་རི་པདྨ་འོད་ཞིང་ནས༔ སྐུ་གསུམ་བླ་
མ་པདྨ་འབྱུང་གནས་ལ༔ བཟོད་མེད་གདུང་ཤུགས་དྲག་པོས་གསོལ་བ་འདེབས༔ ལྔ་བརྒྱ་རྩོད་དུས་སེམས་
ཅན་སྡུག་རེ་བསྔལ༔ མཐའ་ཡི་རྒྱ་འདྲེ་འབྱུང་པོ་གདུག་པ་ཅན༔ བོད་ལ་ཇེ་དར་རྗེས་སུ་སྣུབ་ནས་འོང་༔
ནམ་མཁའི་ཁམས་ནས་དུ་བ་སྔོན་པོར་བརྫུ༔ ཕུང་སྲི་བཙན་ཐན་སེར་བའི་སྣ་འདྲེན་བྱེད༔ གློ་གོར་ཧོན་
སོགས་ནད་ཀྱིས་ནོར་ལ་འཚེ༔ ཐོག་སེར་གཟའ་རྒོད་སྐར་མདའ་སྟེང་ནས་འོང་༔ མཛེ་ནད་གག་ལྷོག་གཟེར་
གསུམ་འོག་ནས་གཟེར༔ སྨྱོ་འབོག་འགོ་བའི་ནད་རིམས་བར་ནས་འཚུབས༔ནད་མཚོན་མུ་གེའི་བསྐལ་པ་
མཐའ་ནས་དར༔ མཐའ་ཡི་དམག་དཔུང་དབྱར་ཆུ་ཕྱུར་བ་བཞིན༔ གསོལ་བ་འདེབས་སོ་ཨོ་རྒྱན་རིན་པོ་ཆེ༔
སྔོན་གྱི་ཐུགས་དམ་ཞལ་བཞེས་མ་གཡེལ་བར༔ ཕྱི་ཡི་རྣམ་རྟོག་བར་ཆད་ཕྱི་རུ་སོལ༔ ནང་གི་གཉིས་འཛིན་
ནད་གདོན་ནང་དུ་སོལ༔ གསང་བ་སེམས་ཉིད་སྒྲིབ་པ་དབྱིངས་སུ་སོལ༔ བདག་རྒྱུད་སྐུ་གསུང་ཐུགས་ཀྱི་
བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧྰུྃ༔ ཞེས་པ་འདི་འང་རྩོད་བྲལ་དུས་བབས་ཀྱི་གཏེར་སྟོན་བདུད་འཇོམས་གླིང་པས༔ས་
ཕོ་བྱི་བའི་སྟོན་ཟླ་བ་དགུ་བར་ལེགས་སྒོམ་བཀྲ་ཤིས་བསམ་འགྲུབ་གླིང་དུ༔ རྡོ་རྗེ་ཕུར་པའི་སྒྲུབ་ཆེན་སྐབས༔ ཉེར་ལྔའི་སྔ་དྲོ་བྱིན་འབེབས་དུས་སུ་ཨོ་
རྒྱན་ཆེན་པོས་དངོས་སུ་ནམ་མཁའ་ནས་གསུངས་པ༔ དེང་དུས་འགྲོ་བ་རྣམས་ལ་ཕན་པ་རྒྱ་ཆེ་བར་ཐེ་ཚོམ་བྲལ་བས་ཐམས་ཅད་ཀྱིས་དད་མོས་རྩེ་གཅིག་པ
ས་བཏོན་པར་བྱས་ན་ལེགས༔ཞེས་ཡི་གེ་འདི་བྱེད་པ་པོ་ནི་སྒོམ་སྤྲུལ་ཏིང་འཛིན་པ་བསམ་འགྲུབ་རྒྱ་མཚོས་བྲིས་པའོ༔ ཛ་ཡནྟུ།

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
༄༅། །སྨོན་ལམ་སྐབས་སུ་བསྡུས་པ་བར་ཆད་ལམ་སེལ་བཞུགས་སོ། །
རིག་འཛིན་འཇའ་ཚོན་སྙིང་པོ།
ཨེ་མ་ཧོ༔ སྐྱབས་གནས་མཆོག་གསུམ་བདེན་པའི་བྱིན་རླབས་དང་༔ རིག་འཛིན་པདྨའི་ཐུགས་རྗེའི་ནུས་པ་
ཡིས༔ བདག་སོགས་སྨོན་ལམ་ཇི་བཞིན་འགྲུབ་པ་དང་༔ གནས་སྐབས་མཐར་ཐུག་རྗེས་སུ་འཛིན་གྱུར་
ཅིག༔ སྐྱེ་བ་འདི་ནས་ཇི་སྲིད་བྱང་ཆུབ་བར༔ འགལ་རྐྱེན་བར་ཆད་མི་མཐུན་གོལ་ས་སོགས༔ འཕྲལ་རྐྱེན་
ངན་པའི་དབང་དུ་མི་འགྲོ་ཞིང་༔ བྱ་བ་ཐམས་ཅད་དམ་པའི་ཆོས་སུ་ཤོག༔ ས་ལམ་ཡོན་ཏན་ཡར་ངོའི་
ལྟར་འཕེལ་ཞིང་༔ ཚེ་གཅིག་ལུས་འདི་འོད་ཕུང་གྲོལ་བ་དང་༔ མཐོང་ཐོས་དྲན་རེག་བུདྡྷ་མྱུར་གྲུབ་ནས༔ ཀ་
དག་རང་བཞིན་ལྷུན་གྱིས་འགྲུབ་པར་ཤོག༔ གཏེར་སྟོན་འཇའ་ཚོན་སྙིང་པོས་མཛད་པའོ༔

༄༅། །རྒྱལ་དབང་པདྨ་ཀ་རའི་ཐུགས་དམ་ཟབ་སྐུལ་མཐའ་དམག་ཟློག་བྱེད་
རྡོ་རྗེའི་འཕྲུལ་འཁོར་བཞུགས།
རྡོ་གྲུབ་འཇིགས་མེད་བསྟན་པའི་ཉི་མ།
ཨེ་མ་ཧོ། ཀ་དག་སྐྱེ་མེད་རྡོ་རྗེའི་ཕོ་བྲང་ནས། །ལྷུན་གྲུབ་བདེ་བའི་སྐུ་ཅན་པདྨ་འབྱུང་། །རྩ་གསུམ་ཆོས་
སྐྱོང་རྒྱ་མཚོའི་སྤྱི་དཔལ་ཆེ། །གངས་ཅན་བསྟན་འགྲོའི་མགོན་པོ་ད་བཞེངས་ཤིག །མཐའ་དམག་དམ་སྲིའི་
རུ་མཚོན་གཟེངས་པའི་ཚེ། །རིག་འཛིན་མཁའ་འགྲོའི་གཙོ་མཆོག་པདྨ་འབྱུང་། །ཐུགས་རྗེ་ཐུགས་དམ་མ་
གཡེལ་དུས་ལ་བབ། །བདུད་འདུལ་གར་དགུའི་གཟི་བྱིན་ད་སྐྱེད་ཅིག །བསྟན་ཞབས་ཀླ་ཀློས་སྡུད་ལ་
རིངས་པའི་ཚེ། །བདེ་མཆོག་གྲུབ་པའི་དཔའ་བོ་པདྨ་འབྱུང་། །མངོན་སྤྱོད་ལས་ལ་འགྱེད་པའི་དུས་ཡིན་
གྱི། །དཔའ་གཏུམ་རྡོ་རྗེའི་གཟུགས་སྐུར་ད་བཞེངས་ཤིག །བོད་ཁམས་མཐའ་འཁོབ་སྐྱེ་བོས་འཇིག་པའི་
ཚེ། །འཇིགས་མེད་བརྟུལ་ཞུགས་མཆོག་གྲུབ་པདྨ་འབྱུང་། །ཕས་རྒོལ་ལྷག་མར་མཛད་པའི་དུས་ལ་བབ། །
དྲག་ཤུལ་རལ་གྲིའི་རྣོ་དབལ་ད་ཕྱུངས་ཤིག །དུས་འཁྲུག་མཚོན་ཆས་རུ་འཛིངས་རྔམས་པའི་ཚེ། །འཇིགས་
མེད་ཧེ་རུ་ཀ་དཔལ་པདྨ་འབྱུང་། །ཁམས་གསུམ་སྟོབས་ཀྱིས་གནོན་པའི་དུས་ལ་བབ། །བདེ་ཆེན་རྡོ་རྗེའི་
མཐུ་ནུས་ད་སྤོར་ཅིག །དབྱིངས་ནས་དག་ཆེན་མཉམ་པའི་ཡེ་ཤེས་ཆེ། །གཏུམ་རྔམས་ཨ་ལ་ཧ་ལའི་གད་
རྒྱངས་ཅན། །ལྷན་ཅིག་ཁྲོ་ལ་ཁྲོས་པའི་སྐུར་སྟོན་ཅིང་། །བདུད་སྲིན་དམ་སྲིའི་སྙིང་ཁྲག་ད་རོལ་ཅིག །
མཉམ་ཉིད་ཞི་བ་ཆེན་པོ་ཆོས་སྐུའི་ཐུགས། །ཁྲག་འཐུང་ཁྲོས་པའི་གཟུགས་སྐུར་མངོན་བཞེངས་ནས། །
མཐའ་དམག་དུས་ཀྱི་འཁྲུག་རྩོད་ཞི་བ་དང་། །བོད་ཁམས་བདེ་ལ་འགོད་པའི་ཕྲིན་ལས་མཛོད། །ཅེས་པའང་མཐའ་
དམག་ཏུ་རུ་ཀའི་བྱ་མ་རྟའི་ཁྲག་ཚོས། ནམ་མཁའི་བཞིན་རས་བྱུགས་པའི་ཚེ་སྤྲང་སྨྱོན་འཇིགས་མེད་པས་བྲིས་པ་ཀླ་ཀློའི་འདུན་གྲོས་འཇིག་པའི་ཐོ་ལུམ་དུ་
གྱུར་ཅིག། །།

༄༅། །ཨོ་རྒྱན་རིན་པོ་ཆེའི་གསོལ་འདེབས་ཞེས་བྱ་བ་བཞུགས་སོ། །
ཆེ་ཡུལ་རིག་འཛིན་ཆེན་པོ།
ཕྱོགས་དུས་རྒྱལ་བ་ཀུན་གྱི་ངོ་བོ་ཉིད། །སངས་རྒྱས་གཞན་ལས་ཐུགས་རྗེ་ཕྲིན་ལས་མྱུར། །བོད་ཁམས་
སྐྱོང་བར་ཞལ་གྱིས་བཞེས་པ་ཡི། །ཨོ་རྒྱན་རིན་པོ་ཆེ་ལ་གསོལ་བ་འདེབས། །བཟོད་མེད་གདུང་ཤུགས་
དྲག་པོས་སྙིང་ནས་འབོད། །མི་མངོན་དབྱིངས་ནས་ཐུགས་རྗེའི་སྤྱན་གྱིས་གཟིགས། །སྙིགས་མ་ལྔ་བདོའི་
མཐའ་ལ་ཐུག་པའི་ཚེ། །ཡུལ་ལྷ་ཡུལ་བུད་འབྱུང་པོས་ཤུལ་བཟུང་ན། །གཞི་བདག་གནས་སུ་འཁོད་ཅིག་
པདྨ་འབྱུང་། །ནག་ཕྱོགས་མི་དང་འདྲེ་བདུད་ཁ་དར་ན། །དཀར་ཕྱོགས་དབུགས་དབྱུང་མཛོད་ཅིག་པདྨ་
འབྱུང་། །ཆོས་སྐྱོང་རྣམས་ཀྱིས་དམ་བཅའ་བཏང་གྱུར་ན། །དམ་ཚིག་ཕྱག་རྒྱས་ཆིངས་ཤིག་པདྨ་འབྱུང་། །
དམ་མེད་ཤི་འདྲེས་བར་ཆད་བརྩམས་གྱུར་ན། །འདྲེ་རྒོད་དམ་ལ་ཐོག་ཅིག་པདྨ་འབྱུང་། །སྐྱེ་འགྲོའི་ཤེས་
རྒྱུད་བགེགས་ཀྱིས་བརླབས་གྱུར་ན། །ཁ་ཕྲོལ་བགེགས་ཚོགས་སྐྲོད་ཅིག་པདྨ་འབྱུང་། །སྨོན་ལོག་དམ་
སྲིས་བསྟན་ལ་བར་ཆོད་ན། །དྲག་རྩལ་ཤུགས་ཀྱིས་སྒྲོལ་ཅིག་པདྨ་འབྱུང་། །རྒྱ་འདྲེ་འགོང་པོས་བོད་ཁམས་
འཕུང་པ་ན། །མཐུ་སྟོབས་ནུས་པས་ཐུལ་ཅིག་པདྨ་འབྱུང་། །མཐའ་བཞིའི་དམག་གི་མཚོན་ཁ་ལྡང་བ་
ན། །མདའ་དམག་དུས་འཁྲུག་ཟློག་ཅིག་པདྨ་འབྱུང་། །ལྷ་སྲིན་མ་མོའི་དམ་ཡམས་འཐིབས་པ་ན། །
ཐུགས་རྗེས་སྨན་གྱིས་སོལ་ཅིག་པདྨ་འབྱུང་། །འབྲོག་པ་ཕྱུགས་ཉེས་ཡུལ་པར་ལོ་ཉེས་ན། །འབྲུ་ནོར་
ལོངས་སྤྱོད་སྩོལ་ཅིག་པདྨ་འབྱུང་། །ས་ཡི་བཅུད་ཉམས་སྐྱེ་འགྲོའི་གཡང་ཉམས་ན། །བཅུད་གཡང་བྱིན་
ཆེན་ཕོབ་ཅིག་པདྨ་འབྱུང་། །བསྟན་དང་བསྟན་འཛིན་སྡེ་དང་བཅས་པ་རྣམས། །དར་ཞིང་རྒྱས་པར་མཛོད་
ཅིག་མཛོད་ཅིག་པདྨ་འབྱུང༌། །ཆོས་མེད་བདག་སོགས་འཁོར་བར་འཁྱམས་པ་ན། །བདེ་ཆེན་
ཞིང་དུ་དྲོངས་ཤིག་པདྨ་འབྱུང༌། །ལྟ་སྒོམ་སྤྱོད་པ་གོལ་སར་འཆུགས་གྱུར་ན། །དོན་དམ་རང་ངོ་སྤྲོད་

༄༅། །ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
ཅིག་པདྨ་འབྱུང༌། །འདི་དང་ཕྱི་མ་བར་དོ་ཐམས་ཅད་དུ། །འབྲལ་མེད་ཐུགས་རྗེས་ཟུང་ཤིག་པདྨ་
འབྱུང་། །མདོར་ན་སྡུག་བསྔལ་ཉེས་ཚོགས་ཅི་བྱུང་ཡང་། །རྟག་ཏུ་ཐུགས་རྗེས་སྐྱོབས་ཤིག་པདྨ་འབྱུང་། །
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧྰུྃ༔ ཞེས་པའང་དིང་སང་གི་དུས་དང་བསྟུན་པར་ཨོ་རྒྱན་རིན་པོ་ཆེ་ལ་གསོལ་འདེབས་ཐུགས་དམ་སྐུལ་བྱེད་འདི་
ནི། སྐྱབས་མགོན་རིན་པོ་ཆེས་བཀའ་སྩལ་ཕེབས་པར་བརྟེན་ནས། ལྷུན་གྲུབ་སྟེང་གི་ཕོ་བྲང་ཆེན་པོར་དཔའ་བོ་ལས་རབ་རྩལ་གྱིས་སོ།། །།

ཧཱྃ༴ གསོལ་འདེབས་བར་ཆད་ལམ་སེལ་བཞུགས་སོ༔
ཨ་པཾ་གཏེར་ཆེན་དཔའ་བོ་རྡོ་རྗེ།
ཨེ་མ་ཧོཿ ཆོས་སྐུ་སྣང་མཐའ་ལོངས་སྐུ་ཐོད་ཕྲེང་ལྔ སྤྲུལ་སྐུ་པད་འབྱུང་གུ་རུ་མཚན་བརྒྱད་ལཿ གུས་པས་
གསོལ་འདེབས་བྱིན་རླབས་དངོས་གྲུབ་སྩོལ༔ ཕྱི་ནང་གསང་བའི་བར་ཆད་ཀུན་སེལ་ཞིང་༔ བསམ་དོན་
ཆོས་བཞིན་འགྲུབ་པར་བྱིན་གྱིས་རློབས༔ མཚོ་རྒྱལ་ལ་སོགས་ཐུགས་བྱོན་གཟུངས་མ་ལྔ༔ ཆོས་རྒྱལ་ཡབ་
སྲས་རྗེ་འབངས་འཁོར་བཅས་ལ༔ གུས་པས་གསོལ་འདེབས་བྱིན་རླབས་དངོས་གྲུབ་སྩོལ༔ ཐང་སྟོང་
རྒྱལ་པོ་སོ་ཟུར་གནུབས་གཉགས་དང་༔ གསང་སྔགས་གྲུབ་བརྙེས་རྣལ་འབྱོར་བསམ་ཡས་ལ༔ གུས་
པས་གསོལ་འདེབས་བྱིན་རླབས་དངོས་གྲུབ་སྩོལ༔ མདོ་སྒྱུ་སེམས་དང་བཀའ་དགོངས་ཕུར་པ་གསུམ༔
རྒྱུད་སྡེ་དྲུག་གི་དཀྱིལ་འཁོར་རབ་འབྱམས་ལ༔ གུས་པས་གསོལ་འདེབས་བྱིན་རླབས་དངོས་གྲུབ་སྩོལ༔
ཉེར་བཞིའི་ཡུལ་སོགས་གནས་གསུམ་མཁའ་འགྲོ་དང་༔ ནོར་བདག་གཏེར་བདག་དམ་ཅན་རྒྱ་མཚོ་ལ༔
གུས་པས་གསོལ་འདེབས་བྱིན་རླབས་དངོས་གྲུབ་སྩོལ༔ ཕྱི་ནང་གསང་བའི་བར་ཆད་ཀུན་སེལ་ཞིང་༔
བསམ་དོན་ཆོས་བཞིན་འགྲུབ་པར་བྱིན་གྱིས་རློབས༔ ཕུང་པོ་འོད་སྐུར་སྨིན་པར་བྱིན་གྱིས་རློབས༔ ཉིན་
མཚན་འོད་གསལ་འཆར་བར་བྱིན་གྱིས་རློབས༔ རྐྱེན་ངན་གྲོགས་སུ་འགྱུར་བར་བྱིན་གྱིས་རློབས༔ སྣང་བ་
སྒྱུ་མར་རྟོགས་པར་བྱིན་གྱིས་རློབས༔ ཅི་བྱས་ཆོས་སུ་འགྲོ་བར་བྱིན་གྱིས་རློབས༔ ཉམས་རྟོགས་ཡོན་ཏན་
རྒྱས་པར་བྱིན་གྱིས་རློབས༔ འབྲེལ་ཚད་དོན་དང་ལྡན་པར་བྱིན་གྱིས་རློབས༔ འགྲོ་དོན་མཁའ་
དང་མཉམ་པར་བྱིན་གྱིས་རློབས༔ གསོལ་བ་འདེབས་སོ་ཨོ་རྒྱན་ཐུགས་རྗེ་ཅན༔ བྱིན་གྱིས་རློབས་ཤིག་
རྗེ་བཙུན་པདྨ་འབྱུང་༔ རྗེས་སུ་ཟུངས་ཤིག་གུ་རུ་བཀའ་དྲིན་ཅན༔ དངོས་གྲུབ་སྩོལ་ཅིག་བདེ་ཆེན་
མཚོ་སྐྱེས་རྗེ༔ བར་ཆད་སོལ་ཅིག་རྡོ་རྗེ་ཐོད་ཕྲེང་རྩལ༔ ད་ལྟ་ཉིད་དུ་བྱིན་གྱིས་བརླབ་ཏུ་གསོལ༔ སིདྡྷི་ཅུང་ཟད་
མཐར་ཐུགས་ཡིད་བསྲེའོ༔ ས་མ་ཡ༔ རྒྱ་རྒྱ་རྒྱ༔ མི་དབང་ཚེ་རིང་རྡོ་རྗེའི་ཆོས་ལམ་དུ་འགྲོ་བར་བྱིན་གྱིས་བརླབ་ཏུ་གསོལ༔ དཔའ་བོ་ཆོས་

དབྱིངས་རྡོ་རྗེས་ཕབ་པའོ༔
༈ གུ་རུའི་བཀའ་དྲིན་དྲན་པའི་གསོལ་འདེབས།
སྔགས་བཙུན་དྲི་མེད་འོད་ཟེར།
ཧཱུཾ༔ རྒྱལ་བའི་རྣམ་འཕྲུལ་པདྨ་འབྱུང་གནས་ཉིད༔ མངལ་གྱིས་མ་གོས་ཀོ་ཤའི་མཚོ་ལས་འཁྲུངས༔ མ་
ཆགས་ཐབས་ཀྱིས་ཨོ་རྒྱན་རྒྱལ་སྲིད་བསྐྱངས༔ བརྟུལ་ཞུགས་སྤྱོད་པས་དུར་ཁྲོད་ཀུན་ཏུ་ཉུལ༔ རབ་ཏུ་བྱུང་
ནས་བསྟན་པའི་རྒྱལ་ཚབ་མཛད༔ མཱ་ར་ཏི་ཀར་འཆི་མེད་སྐུ་མཆོག་བརྙེས༔ ཟ་ཧོར་རྒྱལ་ཁམས་དད་པའི་
ཆོས་ལ་བཙུད༔ ཨོ་རྒྱན་རྒྱལ་འབངས་རིག་འཛིན་ས་ལ་བཀོད༔ རྡོ་རྗེའི་གདན་དུ་མུ་སྟེགས་རྒོལ་ངན་བཅོམ༔
ཟངས་གླིང་རྒྱལ་ཁམས་བཏུལ་ནས་མཁའ་ལ་གཤེགས༔ རྩི་དུག་བདུད་རྩིར་བསྒྱུར་ནས་ཉི་ཟེར་བཟུང་༔
ཡང་དག་མཆོག་བསྒྲུབས་བར་ཆད་བགེགས་ཚོགས་བཏུལ༔ བོད་ལ་ཕེབས་ནས་རྒྱལ་བསྟན་ཉིན་མོར་
བརྡལ༔ སྙིགས་མར་དགོངས་ནས་སྣང་སྲིད་གཏེར་གྱིས་བཀང་༔ རྔ་ཡབ་གླིང་གཤེགས་སྲིན་པོ་ཆོས་ལ་
བཀོད༔ རྨད་བྱུང་མཛད་པ་ནམ་མཁའི་མཐའ་དང་མཉམ༔ བཀའ་དྲིན་དྲན་ནོ་གུ་རུ་རིན་པོ་ཆེ༔ གསོལ་བ་
འདེབས་སོ་ཐུགས་རྗེས་བྱིན་གྱིས་རློབས༔ དེང་ནས་བཟུང་སྟེ་ནམ་ཡང་མི་འབྲལ་ཞིང་༔ ནམ་
མཁར་མཉམ་པའི་འགྲོ་བ་ཀུན་སྒྲོལ་བའི༔ བདག་ནི་དེད་དཔོན་ཆེན་པོར་འགྱུར་བར་ཤོག༔ ཅེས་པའང་
དཔལ་ཨོ་རྒྱན་ཆེན་པོའི་བྱིན་རླབས་སྙིང་ལ་ཞུགས་པའི་སྔགས་བཙུན་དྲི་མེད་འོད་ཟེར་གྱིས། དྲོ་གཏུམ་གནས་ཀྱི་བྱེ་བྲག་ཐང་འཁོར་དགོན་དུ༔ ས་ཁྱི་ཟླ་བ་ལྔ་
པའི་ཚེས་བཞི་ལ་གང་ཤར་མ་བཅོས་པར་བྲིས་པ་དེ་ཁོ་ནའོ།། །།

 ཨོ་རྒྱན་རིན་པོ་ཆེའི་གསོལ་འདེབས་ཐུགས་རྗེའི་རྒྱུད་སྐུལ་བཞུགས་སོ༔
བདེ་གཤེགས་དྲག་པོ་རྩལ།
ཨེ་མ་ཧོ༔ དུས་གསུམ་རྒྱལ་བའི་ཕྲིན་ལས་ཀུན་འདུས་དཔལ༔ རྒྱལ་ཀུན་སྤྱི་གཟུགས་རཀྵ་ཐོད་ཕྲེང་རྩལ༔
སྣང་སྟོང་བདེ་ཆེན་རྡོ་རྗེ་ཕུར་པའི་ལྷ༔ མཁའ་འགྲོ་ཆོས་སྐྱོང་དམ་ཅན་རྒྱ་མཚོ་ལ༔ བཟོད་མེད་གདུང་ཤུགས་
དྲག་པོས་སྙིང་ནས་འབོད༔ མི་མངོན་དབྱིངས་ནས་ཐུགས་རྗེས་བདག་ལ་གཟིགས༔ ལྔ་བརྒྱའི་སེམས་ཅན་
དམུ་རྒོད་སྤྱོད་པ་རྩུབ༔ དཀར་ཕྱོགས་ལྷ་ཀླུ་རྣམས་ཀྱི་མཐུ་སྟོབས་ཉམས༔ ནག་ཕྱོགས་འདྲེ་བདུད་འབྱུང་པོ་
ཁ་དར་ནས༔ ནད་རིགས་མི་མཐུན་ནད་སྣ་དཔག་མེད་དར༔ གག་ལྷོག་གཟེར་ཐུང་ཚ་བ་མེ་དབལ་དང་
འབྲུམ་བུ་གཉན་ནད་གཟའ་མཛེ་ཐོག་རྒོད་མདའ༔ མ་རུང་རྒྱ་འདྲེ་འབྱུང་པོའི་གནོད་པ་དང་༔ མཐའ་དམག་
དུས་འཁྲུག་འབྱུང་བཞིའི་འཇིགས་པ་རྣམས༔ མཆོག་གསུམ་རྩ་གསུམ་སྲུང་མའི་བདེན་སྟོབས་ཀྱིས༔ སྟོང་
ཉིད་མཐའ་བྲལ་ཆོས་དབྱིངས་ངང་དུ་ཟློག༔ ཕྱི་དང་གསང་བའི་བར་ཆད་དབྱིངས་སུ་སོལ༔ བསམ་དོན་
ལྷུན་གྱིས་འགྲུབ་པར་བྱིན་གྱིས་རློབས༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧྰུྃ༔ ཞེས་ཨོ་རྒྱན་ཪིན་པོ་ཆེའི་གསོལ་འདེབས་འདི་
ཉིད་ས་སྐྱོང་མི་དབང་ལྷ་སྲས་མ་ཎིའི་མིང་ཅན་གྱི་ཞབས་བརྟན་ཕུར་པའི་སྒྲུབ་ཆེན་གྱི་སྐབས་སུ། མཚོ་སྐྱེས་རྡོ་རྗེ་མདུན་གྱི་ནམ་མཁར་དངོས་སུ་བྱོན་ནས།
དུས་ཀྱི་འབྱུང་འགྱུར་མཁའ་འགྲོའི་ཞལ་ལུང་དང་། གསོལ་འདེབས་འདི་ཉིད་བརྡ་མ་འགག་པར་རང་གི་རིག་པའི་སྒྲོམ་ལ་གཏད་ནས་ཁོ་བོ་བདེ་གཤེགས་
དྲག་པོ་རྩལ་གྱིས། སྣང་མེད་མཁའ་འགྲོའི་བརྡ་རིས་ཚིག་དོན་ལས་དག་པར་ཕབ་པ། ཀུན་གྱིས་ཁ་ཏོན་བྱེད་ན་ནད་ཡམས་འཁྲུག་རྩོད་མི་མཐུན་པའི་ཕྱོགས་
ལས་རྒྱལ་ནས། ཤིན་ཏུ་དགེ་ཞིང་བཀྲ་ཤིས་པར་གྱུར་ཅིག །

༄༅། །བར་ཆད་ལམ་སེལ་མའི་གསོལ་འདེབས་ཀྱི་དོན་བསྡུས་སྐལ་ལྡན་
ཀུན་སྐྱོབ་མ་ཡོད་ལགས།
གནམ་ཆོས་མི་འགྱུར་རྡོ་རྗེ།
ཨེ་མ་ཧོཿ སྐུ་གསུམ་བླ་མ་རྣམས་ལ་ཕྱག་འཚལ་ལོ། །ངོ་མཚར་སྤྲུལ་སྐུ་ཨོ་རྒྱན་རིན་པོ་ཆེ། །རྒྱ་གར་ཡུལ་དུ་
སྐུ་འཁྲུངས་ཐོས་བསམ་མཛད། །བོད་ཡུལ་དབུས་སུ་ཞལ་བྱོན་དྲེགས་པ་བཏུལ། །ཨོ་རྒྱན་ཡུལ་དུ་སྐུ་
བཞུགས་འགྲོ་དོན་མཛད། །གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་
རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་
གསང་བའི་བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། ངོ་མཚར་ཞལ་བསྒྲད་མཆེ་གཙིགས་
གྱེན་ལ་གཟིགས། །ཕྱག་གཡས་རལ་གྲིའི་ཕྱག་རྒྱ་གཡོན་པ་ན། །འགུགས་པའི་ཕྱག་རྒྱས་
ཁམས་གསུམ་དབང་དུ་སྡུད། །རྒྱལ་བའི་གདུང་འཛིན་འགྲོ་མགོན་གུ་རུ་རྗེ། །གུས་པས་ཕྱག་
འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་རློབས་བརྩེ་བས་ལམ་སྣ་དྲོངས། །
དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་བར་ཆད་དབྱིངས་སུ་ཟློག །བཛྲ་གུ་
རུ་པདྨ་སིདྡྷི་ཧཱུཾ། དམ་ཆོས་གསན་ཚེ་སྐུ་གསལ་འོད་ཟེར་ལྡན། །གཡས་པས་སྡེ་སྣོད་གླེགས་བམ་གཡོན་པ་
ན། །ཕུར་པའི་ཆོས་བསྣམས་ཟབ་ཆོས་ཐུགས་སུ་ཆུད། །ཡང་ལེ་ཤོད་ཀྱི་པཎ་ཆེན་གུ་རུ་རྗེ། །གུས་པས་ཕྱག་
འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་རློབས་བརྩེ་བས་ལམ་སྣ་དྲོངས། །དངོས་
གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་བར་ཆད་དབྱིངས་སུ་ཟློག །བཛྲ་
གུ་རུ་པདྨ་སིདྡྷི་ཧཱུཾ། དམ་ཅན་དམ་ལ་བཏགས་ཚེ་དགེ་སློང་ཆས། །ཕྱག་གཡས་རྡོ་རྗེ་རྩེ་དགུ་གཡོན་པ་

ན། །ཟ་མ་ཏོག་བསྣམས་དངོས་གྲུབ་དམ་པ་བརྙེས། །ཡི་དམ་ཞལ་གཟིགས་འགྲོ་མགོན་གུ་རུ་རྗེ། །
གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་རློབས་བརྩེ་བས་ལམ་སྣ་དྲོངས། །
དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་བར་ཆད་དབྱིངས་སུ་ཟློག །བཛྲ་གུ་
རུ་པདྨ་སིདྡྷི་ཧཱུཾ། རྒྱལ་བསྟན་བཙུགས་ཚེ་གཡའ་རིར་སྒྲུབ་པ་མཛད། །བསྙེན་ཕུར་ནམ་མཁར་འཕངས་ཤིང་
ཕྱག་རྒྱས་བླངས། །བསྒྲིལ་བས་མི་སྟེགས་བདུད་ཚོགས་ས་གང་བསྲེགས། །འགྲན་གྱིས་དོ་མེད་འགྲོ་མགོན་
གུ་རུ་རྗེ། །གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་རློབས་བརྩེ་
བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་
བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། སྲིན་པོ་ཁ་གནོན་མཛད་ཚེ་ཁྱེའུ་ཆུང་གཟུགས། །
ཕྱག་གཡས་འཁར་བའི་ཕུར་པ་གཡོན་པ་ན། །སེང་ལྡེང་ཕུར་པས་དད་ལྡན་སྲུང་སྐྱོབ་མཛད། །སྤྲུལ་སྐུ་
འཛམ་གླིང་རྒྱན་གཅིག་གུ་རུ་རྗེ། །གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་
རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་
བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། འདྲེ་ཡི་ཡུལ་དུ་དགོངས་ཚེ་མེ་དཔུང་དབུས། །
མཚོ་དཀྱིལ་པདྨའི་སྟེང་དུ་བསིལ་བསིལ་འདྲ། །པདྨ་འབྱུང་གནས་པདྨའི་ཕྱག་མཚན་ཅན། །སངས་རྒྱས་
དངོས་བྱོན་ཡ་མཚན་གུ་རུ་རྗེ། །གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན
རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་
བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། བོད་ཀྱི་ཉི་མ་མཛད་ཚེ་གང་འདུལ་སྐུས། །ཁ་
བ་ལ་ཐོག་དགེ་བསྙེན་དམ་ལ་བཏགས། །ཚ་ཤོད་དྲེགས་པ་ཉེར་གཅིག་དམ་ལ་བཏགས། །ཁྱད་འཕགས་
རིག་འཛིན་འགྲོ་མགོན་གུ་རུ་རྗེ། །གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་
རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་
བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། མང་ཡུལ་དགེ་སློང་བཞི་ལ་དངོས་གྲུབ་གནང་། །
དཔལ་མོ་དཔལ་ཐང་བརྟན་མ་དམ་ལ་བཏགས། །ཁ་བའི་ལ་ཐོག་ཤ་མེད་དམ་ལ་བཏགས། །དྲེགས་པ་མ་

རུངས་འདུལ་མཛད་གུ་རུ་རྗེ། །གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་
རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་
བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། འདམ་ཤོད་ལྷ་ཕུར་ཐང་ལྷ་དམ་ལ་བཏགས། །
ཟླ་བ་སྒང་རྒྱུད་ཐེའུ་རང་དམ་ལ་བཏགས། །དབུ་སྟོད་མལ་གྲོར་ཀླུ་བདུད་དམ་ལ་བཏགས། །མཐུ་རྩལ་རྫུ་
འཕྲུལ་མཚུངས་མེད་གུ་རུ་རྗེ། །གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་རྗེས་བྱིན་
རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་
བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། ཆེ་བའི་ལྷ་འདྲེ་ལ་ལས་སྲོག་སྙིང་ཕུལ། །
ལ་ལས་བསྟན་བསྲུང་ལ་ལས་བྲན་ཁས་བླངས། །དྲེགས་པ་ཀུན་གྱི་སྲོག་ཕྲོགས་དབང་སྡུད་པས། །སྐལ་
ལྡན་བར་ཆད་སེལ་མཛད་གུ་རུ་རྗེ། །གུས་པས་ཕྱག་འཚལ་སྐྱབས་མཆི་གསོལ་འདེབས་ན། །ཐུགས་
རྗེས་བྱིན་རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་སོལ། །ཕྱི་
ནང་གསང་བའི་བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། དམ་ཆོས་བསྟན་བཙུགས་མངའ་
བདག་དགོངས་པ་བསྒྲུབས། །དཔལ་གྱི་བསམ་ཡས་མ་བཞེངས་ལྷུན་གྱིས་གྲུབ། །པདྨ་འབྱུང་གནས་པདྨ་
སཾ་བྷ་དང་། །མཚོ་སྐྱེས་རྡོ་རྗེ་ཞེས་གྲགས་གུ་རུ་རྗེ། །གུས་པས་ཕྱག་འཚལ་སྐྱབས་མཆི་གསོལ་འདེབས་
ན། །ཐུགས་རྗེས་བྱིན་རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་སྩོལ་བདག་ཚོའི་བར་ཆད་
སོལ། །ཕྱི་ནང་གསང་བའི་བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། རྗེ་བློན་ཐར་པའི་
ལམ་བཀོད་བོན་བསྟན་བསྣུབས། །བོད་ཀྱི་འགྲོ་དོན་མ་ལུས་རྫོགས་པར་མཛད། །སྤྱོད་པ་རྨད་བྱུང་
གདོང་དམར་སྲིན་པོ་བཏུལ། །མཐུ་དང་རྫུ་འཕྲུལ་སྟོབས་ཆེན་གུ་རུ་རྗེ། །གུས་པས་ཕྱག་འཚལ་
སྐབས་མཆི་གསོལ་འདེབས་ན། །ཐུགས་རྗེས་བྱིན་རློབས་བརྩེ་བས་ལམ་སྣ་དྲོངས། །དངོས་གྲུབ་མཆོག་
སྩོལ་བདག་ཚོའི་བར་ཆད་སོལ། །ཕྱི་ནང་གསང་བའི་བར་ཆད་དབྱིངས་སུ་ཟློག །བཛྲ་གུ་རུ་པདྨ་སིདྡྷི་ཧཱུཾ། སྐུ་
གསུང་ཐུགས་ལྡན་འགྲོ་བ་འདྲེན་པའི་དཔལ། །སྒྲུབ་པ་ཀུན་སྦྱངས་ཁམས་གསུམ་ས་ལེར་མཁྱེན། །
དངོས་གྲུབ་མཆོག་བརྙེས་བདེ་ཆེན་རྒྱལ་པོའི་སྐུ། །རྗེ་བཙུན་པདྨ་ཐོད་ཕྲེང་གུ་རུ་རྗེ། །གུས་པས་

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
ཕྱག་འཚལ་སྐྱབས་མཆི་གསོལ་འདེབས་ན།
གྲུབ་མཆོག་སྩོལ་བདག་ཚོའི་བར་ཆད་སོལ།
།ཐུགས་རྗེས་བྱིན་རློབས་བརྩེ་བས་ལམ་སྣ་དྲོངས། །དངོས་
།ཕྱི་ནང་གསང་བའི་བར་ཆད་དབྱིངས་སུ་ཟློག །
བཛྲ་གུ་རུ་པདྨ་སིདྡྷི་ཧཱུཾ། ཞེས་རང་ཉིད་ཀྱི་སྤྱི་བོར་པདྨ་འབྱུང་གནས་གསལ་བར་བསྒོམས་ཏེ། ཉིན་རེ་བཞིན་ཚར་རེ་མི་ཆགས་པར་བཟླའོ། །དེ་ལྟར་
བྱས་པས་ཚར་རེས་ཉིན་རེའི་བར་ཆད་སེལ་ལོ། །ཞེས་པ་འདི་ནི་བྱང་གཏེར་ལས་བྱུང་བའི་གསོལ་འདེབས་བར་ཆད་ལམ་སེལ་མའི་དོན་བསྡུས་པ་ཡིན་ནོ། །
ཞེས་པ་འདི་ཟིལ་གནོན་རྒྱལ་པོ་དང་། བློན་པོ་བཞི་པ་འཛོམས་པ་ཡི། །མར་ངོའི་ནང་དུ་བྲིས་པ་སྟེ། །ཨོ་རྒྱན་ཕུན་ཚོགས་བཀྲ་ཤིས་ཞེས། །རང་གི་སློབ་མས་
བསྐུལ་བའི་ཕྱིར། །འགལ་རྐྱེན་སེལ་བའི་གྲོགས་སུ་བྲིས། །དགེ་དེས་གུ་རུ་པདྨ་ཡི། །བསྟན་འཛིན་ཐམས་ཅད་རྒྱས་གྱུར་ཅིག །ཅེས་མི་འགྱུར་རྡོ་རྗེས་རྨུགས་
སངས་མཚམས་ཁུང་དུའོ། །ཤུ་བྷཾ།

༄༅། །ཨོ་རྒྱན་གསོལ་འདེབས་བྱིན་རླབས་མྱུར་འཇུག་བཞུགས།
ཐུབ་བསྟན་འཇིགས་མེད་ཆོས་ཀྱི་རྒྱལ་མཚན་དཔལ་བཟང་པོ། འགྱུར་མེད་རྡོ་རྗེ།
ཨེ་མ་ཧོ། །ལྷོ་ནུབ་སིཀ་རྒྱ་མཚོའི་མཚོ་གླིང་དུ། །ངོ་མཚར་མེ་ཏོག་པདྨའི་སྡོང་པོའི་རྩེར། །མངལ་གྱིས་མ་
གོས་འཆི་མེད་རིག་པ་འཛིན། །མཚོ་སྐྱེས་རྡོ་རྗེ་འཆང་ལ་གསོལ་བ་འདེབས། །འདས་པའི་སངས་རྒྱས་ཐུབ་
དབང་ཟས་གཙང་སྲས། །མ་འོངས་སངས་རྒྱས་འགྲོ་བ་ཀུན་འདུལ་ཞེས། །ད་ལྟའི་སངས་རྒྱས་པདྨ་སཾ་བྷ་
ཝ། །དུས་གསུམ་སངས་རྒྱས་མཆོག་ལ་གསོལ་བ་འདེབས། །དྲན་པ་ཙམ་གྱིས་མཆོག་ཐུན་དངོས་གྲུབ་
སྩོལ། །གསོལ་བ་བཏབ་པས་འདི་ཕྱིའི་བར་ཆད་སེལ། །རྩ་གསུམ་ཀུན་འདུས་ཨོ་རྒྱན་རྡོ་རྗེ་འཆང་། །
རྒྱལ་བ་ཁྱེད་ལ་གུས་པས་གསོལ་བ་འདེབས། །ཆོས་སྐུའི་སྟོན་པ་ཀུན་བཟང་སྣང་མཐའ་ཡས། །ལོངས་
སྤྱོད་རྫོགས་སྐུ་འཕགས་མཆོག་སྤྱན་རས་གཟིགས། །སྤྲུལ་སྐུའི་ཚུལ་བཟུང་པདྨ་ཀཱ་ར་ཞེས། །སྐུ་གསུམ་
ཀུན་འདུས་མཆོག་གསོལ་བ་འདེབས། །ལྷ་ཡི་ཡུལ་ན་དམ་པ་ཏོག་དཀར་པོ། །རྔ་ཡབ་གླིང་དུ་རཀྴ་ཐོད་ཕྲེང་
རྩལ། །ཁ་བའི་ལྗོངས་འདིར་པདྨ་འབྱུང་གནས་ཞེས། །ཡ་མཚན་རྨད་བྱུང་ཁྱོད་ལ་གསོལ་བ་འདེབས། །
སྐུ་ཡི་བཀོད་པ་ནམ་མཁའི་མཐའ་དང་མཉམ། །གསུང་གི་སྒྲ་དབྱངས་སྲིད་གསུམ་འགྲན་ཟླ་བྲལ། །སྤྲོས་
ཀུན་ཉེར་ཞི་ཐིག་ལེ་ཉག་གཅིག་ཐུགས། །མཚན་དཔེ་ཡོན་ཏན་རྫོགས་ལ་གསོལ་བ་འདེབས། །དེ་ལྟར་
མོས་གུས་གདུང་ཤུགས་དྲག་པོ་ཡིས། །ཉིན་མཚན་མེད་པར་གསོལ་བ་འདེབས་ལགས་ན། །སྐྱབས་མེད་
མགོན་བྲལ་བདག་སོགས་འགྲོ་བ་ཀུན། །ཐུགས་རྗེས་གཟིགས་ཤིག་གུ་རུ་རིན་པོ་ཆེ། །བྱིན་གྱིས་
རློབས་ཤིག་པདྨ་སཾ་བྷ་ཝ། །དབང་མཆོག་སྐུར་ཅིག་མཚོ་སྐྱེས་རྡོ་རྗེ་འཆང་། །གསོལ་འདེབས་འབྲས་
བུ་ད་ལྟ་མཆིས་པར་མཛོད། །ཀྱེ་མ་ཀྱེ་ཧུད་རིག་འཛིན་པདྨ་འབྱུང༌། །བོད་འབངས་བོར་ནས་རྔ་ཡབ་
གླིང་གཤེགས་ཀྱང་། །བརྩེ་བའི་ཐུགས་ཀྱིས་བདག་ཅག་འདོར་ཕོད་དམ། །སྔོན་གྱི་དམ་བཅའ་གཉེན་པོ་

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
ཉེར་དགོངས་ཏེ། །འབྱུང་འཁྲུགས་ནད་ཀྱི་དུ།ཁ་ཞི་བ་དང༌། །ཆར་ཆུ་འབེབས་ཤིང་ལོ་ཕྱུགས་
རྟག་འཕེལ་ཞིང༌། །མཐའ་མི་གདུག་པའི་བསམ་སྦྱོར་རང་གཤེད་ཕོབ། །བསྟན་འཛིན་སྐྱེས་བུའི་
སྐུ་ཚེ་མཛད་ཕྲིན་རྒྱས། །བཤད་དང་སྒྲུབ་པའི་བསྟན་པ་ཡུན་གནས་ཤོག །བདག་ཀྱང་ཚེ་འདིའི་
སྣང་བ་ནུབ་པའི་ཚེ། །ཟག་བཅས་སྒྱུ་ལུས་ཕུང་པོ་འོད་ཀྱི་སྐུར། །འཕོ་ཆེན་རིག་འཛིན་
བརྙེས་པར་བྱིན་གྱིས་རློབས། །སྐྱེ་གནས་བཞིས་བསྡུས་འགྲོ་བ་སེམས་ཅན་དང་། །ཁྱད་པར་བཟང་
ངན་ལས་ཀྱིས་འབྲེལ་བ་ཀུན། །ཞིང་ཁམས་པདྨ་འོད་དུ་དབུགས་དབྱུང་སྟེ། །ངན་སོང་འཁོར་
བ་དོང་ནས་སྤྲུགས་པར་ཤོག །ཅེས་པའི་ཚིག་དོན་གོ་ཡུལ་འུད་གོག་འཐབ། །དགོས་པ་མེད་པའི་གནས་སུ་ཤེས་ན་ཡང༌། །བསྐུལ་ངོར་ལྡོག་
མིན་ཙམ་དུ་གང་དྲན་བྲིས། །དགེ་ཚོགས་ཅི་མཆིས་འགྲོ་བ་ཡོངས་ལ་བསྔོ། །ཉེས་འགལ་མཆིས་ན་སྙིང་ནས་བཤགས་པར་བགྱི། །འདིས་ཀྱང་བསྐལ་ངན་རྒུད་
པ་ཀུན་ཞི་སྟེ། །རྫོགས་ལྡན་དང་པོའི་དཔལ་ལ་ལོངས་སྤྱོད་ཤོག །ཅེས་པའང་རྒྱལ་དབང་མཚོ་སྐྱེས་རྡོ་རྗེ་ལ་མི་ཕྱེད་པའི་དད་པ་བརྟན་པོར་ཐོབ་པ་འགྱུར་མེད་
རྡོ་རྗེའམ་ཐུབ་བསྟན་འཇིགས་མེད་ཆོས་ཀྱི་རྒྱལ་མཚན་དཔལ་བཟང་པོས། བཀྲ་ཤིས་དུང་དཀར་གཡས་འཁྱིལ་འདྲ་བའི་འདབས་ཞོལ་འོད་གསལ་ཐེག་
མཆོག་གླིང་ནས་འཕུལ་གཏམ་དུ་གང་དྲན་སྨྲས་པ་དགེ་ལེགས་སུ་གྱུར་ཅིག །དགེའོ། །

༄༅། །མཚོ་སྐྱེས་བླ་མའི་གསོལ་འདེབས་གྲུབ་གཉིས་འདོད་འཇོ་ཞེས་བྱ་བ་བཞུགས།
མདོ་ཁམས་པ་རིག་པའི་རྡོ་རྗེ།
ན་མོ་གུ་རུ་པདྨ་ཀ་ར་ཡེ། འོད་སྣང་མཐའ་ཡས་བདེ་ལྡན་ཞིང་གི་མགོན། །སྙིང་རྗེའི་རང་གཟུགས་པདྨ་ཐོད་
ཕྲེང་རྩལ། །གདོང་དམར་བོད་ཀྱི་སྐྱབས་གནས་གཅིག་པུ་པ། །གསོལ་བ་འདེབས་སོ་བདག་རྒྱུད་བྱིན་གྱིས་
རློབས། །རྒྱུ་རྐྱེན་ལས་འདས་པད་སྡོང་རྩེ་ལས་འཁྲུངས། །མཚན་བཟང་སོ་གཉིས་དཔེ་བྱད་བརྒྱད་ཅུས་
སྤྲས། །ཟག་མེད་འཇའ་ལུས་རྡོ་རྗེའི་རྗེས་བརྩེ་ཅན། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །
ཤེས་རབ་ཆེན་པོའི་གསང་མཛོད་བརྟོལ་བ་ལས། །སྔར་མེད་གསང་ཆེན་རྡོ་རྗེའི་རང་ལུགས་ཀྱིས། །ས་
གསུམ་གདུལ་བྱ་རྒྱ་མཚོའི་རྣ་བར་འཇེབས། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །སུམ་
ལྡན་གཉུག་མའི་བདེན་དོན་མངོན་དུ་གཟིགས། །སྲིད་ཞིའི་ཆོས་ཀུན་ཐིག་ལེ་ཆེན་པོར་སྨིན། །འཁྲུལ་རྟོག་
སེམས་ཀྱི་འཇུག་པ་དབྱིངས་སུ་ཞི། །གསོལ་བ་འདེབས་སོ་བདག་རྒྱུད་བྱིན་གྱིས་རློབས། །དེ་ལྟར་
སྙིང་ནས་གསོལ་བ་བཏབ་པའི་མཐུས། །སྲིད་ལས་སྐྱོ་ཞིང་ངེས་འབྱུང་བློ་སྣ་བསྟངས། །མཐར་བདེའི་
ལམ་བཟང་བྱང་ཆུབ་སེམས་གཉིས་འབྱོངས། །དམ་པའི་རྗེས་སུ་སྙོག་པར་བྱིན་གྱིས་རློབས། །ཁྱད་
པར་དབེན་ཞིང་ཉམས་དགའི་རི་སུལ་དུ། །རིམ་གཉིས་ལམ་གྱི་ཉམས་ལེན་མཐར་ཕྱིན་ཏེ། །གྲུབ་
གཉིས་དངོས་གྲུབ་དཔལ་ལ་ལོངས་སྤྱོད་ནས། །དོན་གཉིས་ལྷུན་གྱིས་འགྲུབ་པར་བྱིན་གྱིས་རློབས། །
ཞེས་པའང་མཚོ་སྐྱེས་བླ་མའི་གསོལ་འདེབས་གྲུབ་གཉིས་འདོད་འཇོ་ཞེས་བྱ་བ་འདི་ནི། དཔལ་བསམ་ཡས་སྐུ་ཞབས་ཆོས་རྗེ་པའི་བཞེད་བསྐང་དུ་མདོ་
ཁམས་པ་རིག་པའི་རྡོ་རྗེས་སྤེལ་བ་ཛ་ཡནྟུ།

༄༅། ། རིག་འཛིན་བདུད་འདུལ་རྡོ་རྗེས་ཇི་དྲན་སྨྲས་པ༔ སངས་རྒྱས་ཀུན་འདུས་གུ་རུ་
པདྨ་ལ་གསོལ་འདེབས་མུ་ཏིག་ཕྲེང་བ་བཞུགས་སོ༔
རིག་འཛིན་བདུད་འདུལ་རྡོ་རྗེ།
གུ་རུ་པདྨ་སིདྡྷི་ཧཱུྃ་ཧྲཱིཿ ཀ་དག་སྐྱེ་མེད་ཆེན་པོའི་ཕོ་བྲང་ནས༔ ཨོ་རྒྱན་པདྨ་ཀུན་ཏུ་བཟང་པོ་
དང་༔ ཡེ་ཤེས་མཚོ་རྒྱལ་ཀུན་ཏུ་བཟང་མོ་ལ༔ གསོལ་བ་འདེབས་སོ་དབང་བསྐུར་བྱིན་གྱིས་རློབས༔
འོག་མིན་ཆོས་དབྱིངས་དག་པའི་ཕོ་བྲང་ནས༔ ཨོ་རྒྱན་པདྨ་གར་དབང་རྡོ་རྗེ་འཆང་༔ ཡེ་ཤེས་མཚོ་རྒྱལ་
རྡོ་རྗེ་སྙེམས་མ་ལ གསོལ་བ་འདེབས་སོ་དབང་བསྐུར་བྱིན་གྱིས་རློབས༔ དབུས་ཕྱོགས་སྟུག་པོ་བཀོད་
པའི་ཞིང་ཁམས་ནས༔ ཨོ་རྒྱན་པདྨ་རྣམ་པར་སྣང་མཛད་དང་༔ ཡེ་ཤེས་མཚོ་རྒྱལ་དྷཱཀྐི་དབྱིངས་ཕྱུག་ལ༔
གསོལ་བ་འདེབས་སོ༴ ཤར་ཕྱོགས་མངོན་པར་དགའ་བའི་ཞིང་ཁམས་ནས ཨོ་རྒྱན་པདྨ་རྡོ་རྗེ་སེམས་
དཔའ་དང་༔ ཡེ་ཤེས་མཚོ་རྒྱལ་སངས་རྒྱས་སྤྱན་མ་ལ༔ གསོལ་བ་འདེབས་སོ༴ ལྷོ་ཕྱོགས་དཔལ་ལྡན་
མཛེས་པའི་ཞིང་ཁམས་སུ༔ ཨོ་རྒྱན་པདྨ་རིན་ཆེན་འབྱུང་ལྡན་དང་༔ ཡེ་ཤེས་མཚོ་རྒྱལ་ལྷ་མོ་མཱ་ཀཱི་ལ༔
གསོལ་བ༴ ནུབ་ཕྱོགས་བདེ་བ་ཆེན་པོའི་ཞིང་ཁམས་ནས༔ ཨོ་རྒྱན་པདྨ་སྣང་བ་མཐའ་ཡས་དང་༔ ཡེ་
ཤེས་མཚོ་རྒྱལ་ན་བཟའ་དཀར་མོ་ལ༔ གསོལ་བ༴ བྱང་ཕྱོགས་ལས་རབ་རྫོགས་པའི་ཞིང་ཁམས་ནས༔
ཨོ་རྒྱན་པདྨ་དོན་ཡོད་གྲུབ་པ་དང་༔ ཡེ་ཤེས་མཚོ་རྒྱལ་དམ་ཚིག་སྒྲོལ་མ་ལ༔ གསོལ་བ་འདེབས་སོ༴ རྒྱ
གར་རྡོ་རྗེ་གདན་གྱི་ཕོ་བྲང་ནས༔ ཨོ་རྒྱན་པདྨ་ཤཱཀྱའི་རྒྱལ་པོ་དང་༔ ཡེ་ཤེས་མཚོ་རྒྱལ་ཌཱཀི་ས་འཚོ་མར༔
གསོལ་བ་འདེབས་སོ༴ ནུབ་ཕྱོགས་བདེ་ཆེན་དབང་གི་ཕོ་བྲང་ནས༔ ཨོ་རྒྱན་པདྨ་རྟ་མགྲིན་དབང་ཆེན་
དང་༔ ཡེ་ཤེས་མཚོ་རྒྱལ་རྡོ་རྗེ་ཕག་མོ་ལ༔ གསོལ་བ་འདེབས་སོ༔ འོག་མིན་ཆོས་དབྱིངས་དག་པའི་ཕོ་
བྲང་ནས༔ ཨོ་རྒྱན་པདྨ་རྡོ་རྗེ་གཞོན་ནུ་དང་༔ ཡེ་ཤེས་མཚོ་རྒྱལ་འཁོར་ལོ་རྒྱས་འདེབས་མ༔ གསོལ་བ་

༄༅། །ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
འདེབས་སོ༴༔ ལྷོ་ནུབ་ཡོན་ཏན་བརྩེགས་པའི་ཕོ་བྲང་ནས༔ ཨོ་རྒྱན་པདྨ་མགོན་པོ་འཇམ་དབྱངས་དང་
ཡེ་ཤེས་མཚོ་རྒྱལ་ལྷ་མོ་དབྱངས་ཅན་ལ༔ གསོལ་བ་འདེབས་སོ༴ སྟེང་ཕྱོགས་སྐྱེ་མེད་རྣམ་དག་ཕོ་བྲང་
ནས༔ ཨོ་རྒྱན་པདྨ་ནམ་མཁའི་རྒྱལ་པོ་དང་༔ ཡེ་ཤེས་མཚོ་རྒྱལ་གསང་ཡེ་ཌཀྐི་ལ༔ གསོལ་བ༔ ཤར་
ཕྱོགས་སྟོབས་ལྡན་བཀོད་པའི་ཕོ་བྲང་ནས༔ ཨོ་རྒྱན་པདྨ་ཕྱག་ན་རྡོ་རྗེ་དང་༔ ཡེ་ཤེས་མཚོ་རྒྱལ་ཙན་ཊི་
དབང་ཕྱུག་ལ༔ གསོལ་བ༴ ཨོ་རྒྱན་ཐོར་ཅོག་དགུ་ལྡན་ཕོ་བྲང་ནས༔ ཨོ་རྒྱན་པདྨ་པདྨའི་རྒྱལ་པོ་དང་༔
ཡེ་ཤེས་མཚོ་རྒྱལ་ལྷ་མོ་འོད་འཆང་མར༔ གསོལ་བ༔ ཐུགས་རྗེའི་སྤྲུལ་པ་གངས་ཅན་བོད་ཡུལ་དུ༔ ཨོ་
རྒྱན་པདྨ་སྲོང་བཙན་སྒམ་པོ་དང་༔ ཡེ་ཤེས་མཚོ་རྒྱལ་ལྷ་མོ་ཨང་ཆུང་ལ༔ གསོལ་བ༴ དཔལ་རི་པདྨ་
འོད་ཀྱི་གཞལ་ཡས་སུ༔ ཨོ་རྒྱན་པདྨ་རྡོ་རྗེ་ཐོད་ཕྲེང་དང་༔ ཡེ་ཤེས་མཚོ་རྒྱལ་བདེ་ཆེན་རྒྱ་མཚོ་ལ༔
གསོལ་བ་འདེབས་སོ་དབང་བསྐུར་བྱིན་གྱིས་རློབས༔ བླ་མ་ཀུན་འདུས་ཨོ་རྒྱན་པདྨ་ལ༔ གཤིས་ལུགས་
རང་གྲོལ་ངང་ནས་གསོལ་འདེབས་ཀྱིས༔ གཉིས་མེད་ཀློང་ཡངས་ངང་དུ་བྱིན་གྱིས་རློབས༔ ཞེས་མཁོས་མེད་
བྱ་བྲལ་བདུད་འདུལ་རྡོ་རྗེ་ཡིས༔ སྤུ་སྟོད་རྒྱས་དར་དུ་ཇི་དྲན་སྨྲས་པ་ཟེར་རོ༔ ཧ་ཧ༔ ཡི་གེའི་རིས་བྱེད་དེ་ལས་མི་སྣང་མངྒ་ལཾ།།

༄༅། །སློབ་དཔོན་པདྨ་འབྱུང་གནས་ཀྱི་རྣམ་ཐར་གསོལ་འདེབས་བསྡུས་པ་བྱིན་རླབས་
འདོད་དགུའི་ཆར་འབེབས་ཞེས་བྱ་བ་བཞུགས་སོ། །
ལབ་སྐྱབས་མགོན་དབང་ཆེན་དགྱེས་རབ་རྡོ་རྗེ།
ན་མོ་གུ་རུ་པདྨ་ཀ་རཱ་ཡེ། །བདེ་ཆེན་མགོན་པོ་སྣང་མཐའ་ཡས། །གཉིས་མེད་བདེ་སྟོང་སྒྱུ་འཕྲུལ་གར། །
སིནྡྷུའི་མཚོ་དབུས་འདབ་བརྒྱའི་རྩེར། །མཚན་དཔེའི་གཟི་འབར་སྤྲུལ་སྐུར་བསྒྱུར། །མཚོ་སྐྱེས་རྡོ་རྗེར་
གསོལ་བ་འདེབས། །རྒྱལ་པོ་ཨིནྡྲ་བྷོ་དྷི་ཡི། །རྒྱལ་པོའི་ཚུལ་གྱིས་འདོད་དགུར་བསྒྱུར། །རྒྱལ་སྲིད་སྒྱུ་
མའི་རོལ་པས་བསྐྱངས། །རྒྱལ་ཀུན་ཐུགས་སྤྲུལ་འགྲོ་བའི་མགོན། །པདྨ་རྒྱལ་པོར་གསོལ་བ་འདེབས། །
འདོད་ཡོན་སྒྱུ་མའི་རྒྱལ་སྲིད་དོར། །བསིལ་ཚལ་འཇིགས་པའི་དུར་ཁྲོད་དུ། །བརྟུལ་ཞུགས་སྤྱོད་
པས་རང་དབང་བསྒྱུར། །མ་མོ་མཁའ་འགྲོ་བྲན་དུ་བཀོལ། །ཤིནྟིཾ་རཀྵིར་གསོལ་བ་འདེབས། །བརྟུལ་
ཞུགས་བདེ་སྟོང་སྒྱུ་མའི་སྐུ། །མཚམས་སྤྲིན་མདངས་འཕྲོག་ངུར་སྨྲིག་གིས། །གར་བསྒྱུར་བསྟན་ལ་
རབ་བྱུང་ཕྱིར། །ཟ་ཧོར་ཆོས་ཀྱི་ཡུལ་དུ་བྱོན། །པདྨ་སཾ་བྷར་གསོལ་བ་འདེབས། །བསྐལ་མང་
གོང་ནས་ཐུགས་བསྐྱེད་ཀྱི། །ཆེས་དཀར་མྱུ་གུ་བྱང་ཆུབ་པའི། །འབྲས་བཟང་མཆོག་ལ་མངོན་སྦྱོཪ་
བའི། །རྒྱལ་སྲས་ཚུལ་འཛིན་རྒྱལ་བའི་ཡབ། །བ་སུ་མི་ཏྲར་གསོལ་བ་འདེབས། །སློབ་དཔོན་
པྲ་བྷ་ཧ་སྟིར་བསྟེན། །རྡོ་རྗེ་དབྱིངས་ཀྱི་དཀྱིལ་འཁོར་དུ། །ཟབ་གསལ་གཉིས་མེད་ཡེ་ཤེས་རྙེད། །
དག་པའི་ལྷ་ཞལ་མངོན་སུམ་མཐོང། །ཤཱཀྱ་སེངྒེར་གསོལ་བ་འདེབས། །འཕགས་ཡུལ་རོ་ལྡན་གནས་
ཀུན་ཏུ། །འཇམ་དཔལ་བཤེས་གཉེན་ལ་སོགས་པའི། །གྲུབ་པ་མང་པོས་རྗེས་བཟུང་ནས། །གསང་ཆེན་
གནས་ཀུན་ཐུགས་སུ་ཆུད། །བློ་ལྡན་མཆོག་སྲེད་གསོལ་བ་འདེབས། །མཁའ་སྤྱོད་བདེ་བའི་རོལ་པ་

མོའི། །དགེ་སློང་མ་ཀུན་དགའ་སྨོན་ལམ་ཞེས་ཀྱང་བྱ། མཆན། བདེ་ཆེན་སྐུའི་དཀྱིལ་འཁོར་དུ། །བདེ་གཤེགས་
འདུས་པའི་དབང་བཞི་གནང། །དཀྱིལ་འཁོར་རྒྱ་མཚོའི་འཁོར་ལོས་སྐྱུར། །ཐོད་ཕྲེང་རྩལ་ལ་
གསོལ་བ་འདེབས། །ཨོ་རྒྱན་ལ་སོགས་གནས་ཀུན་ཏུ། །གཉིས་མེད་རོལ་པའི་བརྟུལ་ཞུགས་
མཛད། །ཐུགས་དམ་ཞལ་གཟིགས་དངོས་གྲུབ་ཐོབ། །ཌཱ་ཀྐི་རྒྱ་མཚོའི་ཚོགས་ཀྱི་རྗེ། །པདྨ་ཀ་རར་
གསོལ་བ་འདེབས། །མ་རཱ་ཏི་ཀའི་བསྒྲུབ་གནས་སུ། །མན་དྷ་ར་བའི་ཕྱག་རྒྱར་བཅས། །ཚེ་
དཔག་མེད་པའི་ཞལ་མཇལ་ནས། །འཆི་མེད་རྡོ་རྗེའི་སྐུར་བརྙེས་པའི། །ཨོ་རྒྱན་ཆེན་པོར་གསོལ་བ་
འདེབས། །རྒྱལ་པོས་ཞུགས་ཀྱིས་བསྲེགས་པའི་ཚེ། །པདྨ་རྒྱས་པའི་ཆུ་གཏེར་དབུས། །ལྟ་བས་
མི་ངོམ་མཚན་དཔེའི་མདངས། །འབར་བས་འགྲོ་ཀུན་ངོ་མཚར་རྒྱས། །པདྨ་ཐོད་འཕྲེང་གསོལ་བ་
འདེབས། །ཕྱི་རུ་འབྱུང་བཞིར་དབང་བསྒྱུར་བས། །ཉི་ཟླ་སྲོད་མནན་ཆུ་བོ་ལྡོག །ནང་དུ་རླུང་
སེམས་དབང་ཐོབ་པས། །རྫུ་འཕྲུལ་སྟོབས་ཀྱིས་འགྲོ་བ་འདུལ། །རྡོ་རྗེ་དྲག་རྩལ་གསོལ་བ་
འདེབས། །ཉི་ཤུ་རྩ་བཞིའི་ཡུལ་ཀུན་ཏུ། །གནས་གསུམ་མཁའ་འགྲོའི་འཁོར་དང་བཅས། །བཀའ་
སྲུང་དམ་ཅན་བྲན་དུ་འཁོལ། །བདུད་དང་མུ་སྟེགས་དམ་སྲི་བཏུལ། །ཉི་མ་འོད་ཟེར་གསོལ་བ་
འདེབས། །ཡེ་ཤེས་མཁའ་འགྲོ་བདུད་འདུལ་མས། །རྗེས་བཟུང་དྲག་སྔགས་དངོས་གྲུབ་བརྙེས། །
མུ་སྟེགས་སྟོན་པ་ལྔ་བརྒྱ་བཏུལ། །ངན་སྔགས་ཐམས་ཅད་ནུས་པས་བཅོམ། །སེངྒེ་སྒྲ་སྒྲོག་གསོལ་བ་
འདེབས། །ཡང་ལེ་ཤོད་ཀྱི་བསྒྲུབ་གནས་སུ། །དཔལ་ཆེན་ཡང་དག་བསྒྲུབས་པ་ལ། །བར་ཆད་རྩོམ་
པའི་བདུད་དང་བགེགས། །རྡོ་རྗེ་ཕུར་པའི་ཞལ་མཐོང་བསྒྲལ། །དྲག་པོ་རྩལ་ལ་གསོལ་བ་འདེབས། །
ཡ་མཚན་བསྒྲུབ་གནས་དེ་ཉིད་དུ། །ཡང་དག་བདེ་གཤེགས་དངོས་སུ་མཇལ། །སློབ་པ་མིན་པའི་ཟུང་
འཇུག་གྲུབ། །སྐུ་གསུམ་ཡན་ལག་བདུན་ལྡན་པས། །རྡོ་རྗེ་འཆང་དེར་གསོལ་བ་འདེབས། །ཆོས་
རྒྱལ་ཁྲི་སྲོང་ཐུགས་བསྐྱེད་ཀྱིས། །གངས་ལྗོངས་དབུས་སུ་གདན་དྲངས་ནས། །སྡེ་བརྒྱད་ལྷ་འདྲེ་
མ་ལུས་བཏུལ། །བསམ་ཡས་ཆོས་ཀྱི་ཕོ་བྲང་བཞེངས། །བཀའ་དྲིན་ཅན་ལ་གསོལ་བ་འདེབས། །
དཔལ་གྱི་མཆིམས་ཕུའི་གནྠོ་ལར། །བདེ་གཤེགས་འདུས་པའི་དཀྱིལ་འཁོར་བཞེངས། །ལས་ཅན་

ཐུགས་ཀྱི་སྲས་མཆོག་དགུར། །སྒྲུབ་ཆེན་སོ་སོའི་བཀའ་བབས་གནང། །བྱིན་རླབས་གཏེར་ལ་
གསོལ་བ་འདེབས། །རྒྱུ་དང་འབྲས་བུའི་ཆོས་ཚུལ་གྱི། །ཟབ་དང་རྒྱ་ཆེའི་མན་ངག་གིས། །ལས་ཅན་རྗེ་
འབངས་ཉེར་ལྔ་སོགས། །བོད་ཡུལ་རིག་འཛིན་ཞིང་དུ་བསྒྱུར། །ཐུགས་རྗེ་ཅན་དེར་གསོལ་བ་
འདེབས། །ཚོན་གྱིས་བསྒྱུར་བའི་དྭངས་ཤེལ་བཞིན། །རྣམ་མང་འཁོར་ལོར་ཤར་བའི་ཐུགས། །
རྒྱལ་ཀུན་གཉིས་མེད་ཡེ་ཤེས་དང། །དབྱེར་མེད་ཆོས་སྐུར་མངོན་བྱང་ཆུབ། །སློབ་དཔོན་ཆེན་པོར་
གསོལ་བ་འདེབས། །སྤ་གྲོ་སྟག་ཚང་ལ་སོགས་པའི། །གནས་ཀུན་བྱིན་རླབས་ཟབ་གཏེར་
སྦས། །སྟོང་གསུམ་འཇིག་རྟེན་དྲེགས་པའི་ཚོགས། །དབང་བསྡུས་བཀའ་ཡི་སྲུང་མར་བསྐོས།
རྡོ་རྗེ་གྲོ་ལོད་གསོལ་བ་འདེབས། །གསང་ཆེན་ཌཱཀྐི་མཚོ་རྒྱལ་མས། །གསང་སྔགས་བཀའ་ཡི་བསྡུ་
བ་བྱས། །གསང་ལས་ཡང་གསང་གདམས་པའི་སྐོར། །གསང་རྒྱས་བཏབ་ནས་གཏེར་དུ་སྦས། །དུས་
གསུམ་མཁྱེན་དེར་གསོལ་བ་འདེབས། །བསིལ་ལྡན་ལྗོངས་ཀུན་རྒྱལ་བསྟན་ལ། །ཅི་བདེར་རོལ་
པའི་དགའ་སྟོན་མཛད། །མ་འོངས་སྤྲུལ་པའི་ལས་ཅན་གྱིས། །ཟབ་ཆོས་སྤྱོད་པའི་ལུང་ཡང་བསྟན། །
སངས་རྒྱས་གཉིས་པར་གསོལ་བ་འདེབས། །འཕོ་འགྱུར་སྤངས་པའི་རྡོ་རྗེའི་སྐུ། །གནས་གསུམ་
མཁའ་འགྲོའི་འཁོར་དང་བཅས། །སྤྲིན་ཤུགས་འཆང་བའི་སྔགས་ལྡན་ཆིབས། །ལྷོ་ནུབ་རྔ་ཡབ་གླིང་དུ་
བྱོན། །ཌཱཀྐིའི་ཚོགས་རྗེར་གསོལ་བ་འདེབས། །གདུག་པའི་སྲིན་པོ་མི་བཟད་ཚོགས། །འཕྲིན་ལས་རྣམ་
བཞིའི་ཐབས་ཀྱིས་འདུལ། །ཇི་སྲིད་ནམ་མཁའ་གནས་ཀྱི་བར། །རྡོ་རྗེའི་སྐུ་ཡིས་གཞན་དོན་མཛད། །
སྤྲུལ་པའི་སྐུ་དེར་གསོལ་བ་འདེབས། །ཉི་ལས་འོད་ཟེར་འགོག་མེད་བཞིན། །ཐུགས་རྗེས་སྤྱིར་ན་
འགྲོ་ཀུན་དང། །བྱེ་བྲག་བོད་འབངས་ཐམས་ཅད་ལ། །འབྲལ་བ་མེད་པར་རྟག་ཏུ་གཟིགས། །བཀའ་
དྲིན་ཅན་དེར་གསོལ་བ་འདེབས། །གསང་གསུམ་ཡོན་ཏན་ཆ་ཤས་ཙམ། །བསྟོད་ཅིང་གསོལ་བ་བཏབ་
པའི་མཐུས། །རིག་འཛིན་རྒྱལ་དང་དེ་སྲས་རྗེས། །འབྲལ་མེད་རྗེས་སུ་འཛིན་གྱུར་ཅིག །དེར་ཡང་
བྱང་ཆུབ་སྤྱོད་པ་ལ། །བརྟེན་ནས་ཚོགས་གཉིས་ཀེ་ཏ་ཀས། །དག་བྱས་སེམས་ཉིད་ཆུ་གཏེར་ལ། །
སྐུ་བཞིའི་ཉིན་བྱེད་འབར་གྱུར་ཅིག །བདེ་གཤེགས་རྒྱལ་བ་ཀུན་འདུས་པའི། །དྲག་པོས་འཁོར་བསྒྱུར་

༄༅། །ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
ལེགས་འཆར་བའི། །གཉིས་མེད་བདེ་སྟོང་རོལ་བ་ཡིས། །འགྲོ་ཀུན་རྗེས་སུ་འཛིན་གྱུར་ཅིག ། ཨོཾ་སྭ་
སྟི། །དབང་དྲག་བདེ་ཆེན་ཡེ་ཤེས་འབར་བའི་གར། །ཐེག་མཆོག་ཆོས་ཀྱི་འཁོར་ལོས་དབང་ཕྱུག་
དཔྱིད། །ལྷན་སྐྱེས་བདེ་ལ་དགྱེས་པར་རབ་སྐྱེད་པའི། །ངེས་དོན་རྡོ་རྗེ་འཆང་ལ་གསོལ་བ་འདེབས། །
ཞེས་པ་འདི་ནི་རེབ་སྐོང་སྔགས་ཀྱི་དགའ་ཚལ་ཆེན་པོ་ལས་འོང་བའི་འཇམ་དཔལ་གཤིན་རྗེ་གཤེད་ཀྱི་རྣལ་འབྱོར་པ་ནུས་ཆེན་འཕྲིན་ལས་རྣམ་པར་
རྒྱལ་བའི་རྡོ་རྗེ་ནས་བསྐུལ་ངོར་ཧྱ་གྱྀ་ཝའི་བཀའ་ལུང་གིས་བསྔགས་པའི་དཔལ་དབང་ཆེན་གར་གྱི་དབང་ཕྱུག་དགྱེས་རབ་རྡོ་རྗེར་འབོད་པས་བྲིས་སོ། །
སརྦ་མངྒ་ལཾ། །དགེའོ། །

༄༅། །མཐོང་གླིང་ཟབ་སྙིང་བདེ་གཤེགས་ཀུན་འདུས་ལས། སློབ་དཔོན་ཆེན་
པོའི་གསོལ་འདེབས་ཡིད་བཞིན་ནོར་བུ་བཞུགས། །
བསྟན་འཛིན་པདྨ་འོད་ཟེར།
ཨེ་མ་ཧོ། །ཡིད་བཞིན་ནོར་བུ་བསམ་འཕེལ་དགོས་འབྱུང་ལྟར། །ཡིད་འདོད་ཀུན་འབྱུང་བདེ་ཆེན་
ཞིང་ཁམས་ནས། །སྣང་མཐའ་ཚེ་དཔག་མེད་ཀྱི་ཐུགས་སྤྲུལ་མཆོག །བརྫུས་སྐྱེས་ཨོ་རྒྱན་རྗེ་ལ་
གསོལ་བ་འདེབས། །གཞོན་ནུའི་ཚུལ་འཛིན་སྐུ་ནི་གཟི་བརྗིད་འབར། །ཏིང་འཛིན་འགྱུར་མེད་ཕྱག་
གཡས་རྡོ་རྗེ་བསྣམས། །འདོད་ཡོན་ལོངས་སྤྱོད་ཕྱག་གཡོན་བྷནྡྷ་ཐོགས། །འདྲེན་མཆོག་ཨོ་རྒྱན་
རྗེ་ལ་གསོལ་བ་འདེབས། །འཆི་མེད་སྐུ་བརྙེས་ཚེ་དབང་ཚེ་བུམ་འཛིན། །ཐབས་ཤེས་བརྡའ་མཚོན་ཁ་ཊཱཾ་
རྩེ་གསུམ་འཆང༌། །མཚན་དཔེ་ཡོངས་རྫོགས་སྣ་ཚོགས་རྒྱན་གྱིས་སྤྲས། །སྐྱབས་གྱུར་ཨོ་རྒྱན་རྗེ་ལ་
གསོལ་བ་འདེབས། ། མཉམ་ཉིད་དོན་ལྡན་པད་སྟེང་སྐྱིལ་ཀྲུང་བཞུགས། །བདེ་བའི་མདངས་ལྡན་སྐུ་
མདོག་དཀར་དམར་མཛེས། །ལྷ་མཛེས་ན་བཟའ་ཟ་བེར་ཆོས་གོས་གསོལ། །འགྲོ་མགོན་ཨོ་རྒྱན་རྗེ་ལ་
གསོལ་བ་འདེབས། །དབུ་སྐྲ་ལྕང་ལོ་ཞལ་འཛུམ་ཚེམས་ཕྲེང་དཀར། །ཕྱག་ཞབས་མགུལ་སྙན་རིན་ཆེན་
རྒྱན་དྲུག་མཛེས། །ཡིད་འོང་སྐུ་མཆོག་འཇའ་འོད་ཀློང་ན་བཞུགས། །མཚུངས་མེད་ཨོ་རྒྱན་རྗེ་ལ་
གསོལ་བ་འདེབས། །དགོངས་པ་དོན་ལྡན་ཐོས་བསམ་རིག་གནས་སྦྱངས། །སྒྲུབ་པ་མཐར་ཕྱིན་
ཡི་དམ་ཀུན་ཞལ་གཟིགས། །མཆོག་གི་དངོས་གྲུབ་འཆི་མེད་རིག་འཛིན་ཐོབ། །རྒྱལ་དབང་ཨོ་རྒྱན་རྗེ་
ལ་གསོལ་བ་འདེབས༎བོད་ཡུལ་དབུས་སུ་ལྷ་སྲིན་དམ་ལ་བཏགས།ཐུབ་བསྟན་གསལ་མཛད་ས་སྟེང་
ཆོས་ཀྱིས་བཀང་། །སྙིགས་མའི་དུས་འདིར་ཐུགས་རྗེ་ཕྲིན་ལས་མྱུར། །སྐྱབས་མགོན་ཨོ་རྒྱན་རྗེ་ལ་

གསོལ་བ་འདེབས། །བདག་སོགས་མཁའ་མཉམ་འགྲོ་དྲུག་སེམས་ཅན་རྣམས། །ཉོནམོངས་དབང་
གིས་འཁོར་བར་འཁྱམས་གྱུར་ན། །བློ་སེམས་ཆོས་ལ་བསྒྱུར་མཛོད་ཨོ་རྒྱན་རྗེ། །མི་དགེ་སྡིག་པའི་
ལས་ལ་བློ་མོས་ན། །བློ་བསྒྱུར་དགེ་བཅུར་བཀོད་མཛོད་ཨོ་རྒྱན་རྗེ། །དུག་ལྔའི་སྟོབས་ཀྱིས་མ་རིག་
འཁྲུལ་གྱུར་ན། །ཡེ་ཤེས་རང་ངོ་སྤྲོད་མཛོད་ཨོ་རྒྱན་རྗེ། །ལས་ངན་རྣམ་སྨིན་ལུས་ངན་བླང་གྱུར་ན།
སྔོན་བསགས་སྡིག་སྒྲིབ་སྦྱོང་མཛོད་ཨོ་རྒྱན་རྗེ། །སེམས་ཅན་ཚེ་ཐུང་ལོངས་སྤྱོད་དབུལ་གྱུར་ན། །
ཚེ་སྤེལ་འདོད་དགུ་སྩོལ་མཛོད་ཨོ་རྒྱན་རྗེ། །སྙིགས་དུས་དབང་གིས་ནད་མཚོན་དར་གྱུར་ན། །མཐུ་
ནུས་སྟོབས་ཀྱིས་ཟློག་མཛོད་ཨོ་རྒྱན་རྗེ། ། ཆོས་མེད་མ་ལུས་མདོ་མེད་སྟོང་ལོག་ཡིན། །ཆོས་ལྡན་ལུས་
སུ་སྒྱུར་མཛོད་ཨོ་རྒྱན་རྗེ། །སྡིག་ཅན་འཆི་བའི་དུས་སུ་འཇིགས་སྐྲག་འགྱོད། །འཇིགས་སྐྱབས་གནས་
སྤར་མཛོད་ཅིག་ཨོ་རྒྱན་རྗེ། །བར་དོར་འཁྱམས་ཚེ་འཁྲུལ་སྣང་དངངས་སྐྲག་ཚེ། །ངོ་སྤྲོད་ལམ་སྟོན་
མཛོད་ཅིག་ཨོ་རྒྱན་རྗེ། །དམྱལ་བར་ལྟུང་ན་ཚ་གྲང་སྡུག་བསྔལ་ཆེ། །ཞེ་སྡང་སྒྲིབ་སྦྱོང་སྐྱོབ་མཛོད་
ཨོ་རྒྱན་རྗེ། །ཡི་དྭགས་བཀྲེས་སྐོམ་སྡུག་བསྔལ་བཟོད་གླགས་མེད། །སེར་སྣའི་སྒྲིབ་སྦྱོང་སྐྱོབ་མཛོད་ཨོ་
རྒྱན་རྗེ། །བྱོལ་སོང་གླེན་ལྐུགས་བཀོལ་སྤྱོད་གསོད་པས་སྡུག །གཏི་མུག་སྒྲིབ་སྦྱོང་སྐྱོབ་མཛོད་ཨོ་རྒྱན་
རྗེ། །མི་ལུས་སྐྱེ་རྒ་ན་འཆི་འགྱུར་བས་སྡུག །འདོད་ཆགས་སྒྲིབ་སྦྱོང་སྐྱོབ་མཛོད་ཨོ་རྒྱན་རྗེ། །ལྷ་མིན་
འཐབ་རྩོད་གསོད་པའི་སྡུག་བསྔལ་ཆེ། །ཕྲག་དོག་སྒྲིབ་སྦྱོང་སྐྱོབ་མཛོད་ཨོ་རྒྱན་རྗེ། །ཚེ་རིང་ལྷ་ཡང་
འཕོ་ལྟུང་འཆི་ལྟས་སྡུག །ང་རྒྱལ་སྒྲིབ་སྦྱོང་སྐྱོབ་མཛོད་ཨོ་རྒྱན་རྗེ། །རིགས་དྲུག་འཁོར་བའི་མཚོ་ལས་
བསྒྲལ་ནས་ཀྱང་། །བདེ་ཆེན་ཞིང་དུ་དྲོངས་མཛོད་ཨོ་རྒྱན་རྗེ། །བདག་གི་གསོལ་འདེབས་སྨོན་ལམ་ཅི་
བཏབ་དོན། །མྱུར་དུ་འགྲུབ་པར་མཛོད་ཅིག་ཨོ་རྒྱན་རྗེ། །ཚེ་འདིར་ཆོས་མཐུན་བསམ་དོན་ཀུན་
འགྲུབ་ནས། །ཕྱི་མ་དག་པའི་ཞིང་དུ་སྐྱེས་ནས་ཀྱང་། །ཨོ་རྒྱན་རྗེ་དང་དབྱེར་མེད་སངས་རྒྱས་ནས། །
འགྲོ་དོན་སྟོབས་ཆེན་ལྷུན་གྱིས་འགྲུབ་པར་ཤོག །ཅེས་མོས་གུས་ཀྱིས་གསོལ་བ་འདེབས་ཤིང༌། ལྷག་བསམ་གྱིས་སྨོན་ལམ་གདབ་
བོ། །དེ་ལྟར་ཨོ་རྒྱན་ཆེན་པོའི་གསོལ་འདེབས་སྨོན་ལམ་འདི་ཡང་། དད་ལྡན་ཨ་ཇོ་བསོད་རྒྱལ་གྱི་བཞེད་པ་ལྟར། དབེན་གནས་མཐོང་གྲོལ་བསམ་གླིང་དུ། རིགས་
སྔགས་འཆང་བ་བསྟན་འཛིན་པདྨ་འོད་ཟེར་ཞེས་པའི་མཚམས་གནས་སྙོམས་ལས་པས་བར་སྦྱར་བའོ། །སརྦ་མངྒ་ལཾ། །དགེ་ལེགས་འཕེལ། །

ཨཾ༔ གུ་རུའི་གསོལ་འདེབས་བར་ཆད་དབྱིངས་གྲོལ་བཞུགས་སོ༔
མདོ་ཁམས་པ་ཨོ་རྒྱན་རིན་ཆེན་གླིང་པ།
ཨེ་མ་ཧོཿ ཁྱབ་བདག་མགོན་པོ་ཐུབ་དབང་བཅོམ་ལྡན་འདས༔ ཤེས་བྱ་ཀུན་གཟིགས་རྗེ་བཙུན་འཇམ་
དཔལ་དབྱངས༔མཐུ་སྟོབས་གསང་བའི་བདག་པོ་རྡོ་རྗེ་འཛིན༔ སྙིང་རྗེའི་རང་གཟུགས་འཕགས་མཆོག་
སྤྱན་རས་གཟིགས༔ འཇིགས་བརྒྱད་ལས་སྒྲོལ་རྗེ་བཙུན་ཏཱ་རེ་མ༔ དབྱེར་མེད་མཚོ་སྐྱེས་རྗེ་ལ་
གསོལ་བ་འདེབས༔ ད་ལྟ་སེམས་ཅན་དམུ་རྒོད་འབྱུང་བ་འཁྲུག༔ ཚེ་ཐུང་ནད་མང་མཐའ་མི་
འབྱུང་པོས་གཙེས༔ མི་འདོད་གནོད་པ་མཐའ་དག་འབྱུང་བའི་དུས༔ རྒྱལ་བའི་ཐུགས་རྗེས་སྐྱོང་བར་
ཞལ་བཞེས་ན༔ མ་རིག་འགྲོ་བའི་སྐྱབས་གནས་གང་ན་བཞུགས༔ ཀྱེ་མ་ཀྱི་ཧུད་རྒྱལ་བ་འགྲོ་བའི་
མགོན༔ རྩེ་གཅིག་གདུང་བའི་དབྱངས་ཀྱིས་གསོལ་བ་འདེབས༔ ཐུགས་རྗེས་རྫུ་འཕྲུལ་མཆོག་གི་སྐུར་
བཞེངས་ནས༔ བསྟན་ལ་འཚེ་བའི་མཐའ་དམག་བཟློག་པ་དང་༔ འབྱུང་བཞིའི་དུས་འཁྲུག་དལ་
ཡམས་རྒུད་པ་སོལ༔ ཆར་ཆུ་དུས་འབེབས་ལོ་ཕྱུགས་རྟག་ཏུ་ལེགས༔ བསྟན་འཛིན་རྣམས་ཀྱི་སྐུ་ཚེ་
མཛད་ཕྲིན་སྤེལ༔ བཤད་སྒྲུབ་བསྟན་པ་རྒྱས་ཤིང་ཡུན་དུ་གནས༔ དགེ་ལེགས་དཔལ་དུ་འབར་
བའི་བཀྲ་ཤིས་ཤོག༔ ཅེས་པའང་མདོ་ཁམས་པ་ཨོ་རྒྱན་རིན་ཆེན་གླིང་པ་མོན་ཡུལ་བུམ་ཐང་གུ་རུའི་ཞབས་རྗེས་ཐང་དུ་འབྱོར་སྐབས་ཕྱོགས་དེར་
དམག་འཁྲུག་ལོ་ཉེས་ཀྱིས་འཚེ་བའི་རྟགས་མཚན་ཅུང་ཟད་མཐོང་བར་བརྟེན། སྐྱབས་གནས་ཀུན་འདུས་གུ་རུ་རིན་པོ་ཆེ་ལ་གདུང་ཤུགས་ཀྱིས་གསོལ་བ་བཏབ་
པའི་སྐབས་ཀུན་གཞིའི་བློ་མཚོ་ལས་ཤར་བ་བཞིན་བཀོད་པའི་དགེ་བས་སྨོན་བཞིན་འགྲུབ་པའི་རྒྱུར་གྱུར་ཅིག །སརྦ་མངྒ་ལཾ་བྷ་ཝནྟུ།

༄༅། །ཟབ་གསང་རྡོ་རྗེའི་ཀློང་སྒྲོམ་ལས༔ གུ་རུ་རིན་པོ་ཆེའི་གསོལ་
འདེབས་མན་ངག་བཅུ་གསུམ་གྱི་དོན་བསྡུས་བྱིན་རླབས་
ཟ་མ་ཏོག་བཞུགསཿ
མཆིག་གཏེར་པདྨ་དབང་ཆེན།
ན་མོ་གུ་རུ་པདྨ་ཀཱ་ར་ཡེ༔ རང་རིག་དགོས་འབྱུང་ནོར་བུ་ལས༔ འདོད་དགུའི་དངོས་གྲུབ་ཆར་བཞིན་འབེབས༔ བསམ་པ་ལྷུན་གྲུབ་དཀྱིལ་འཁོར་ལྷ དུས་གསུམ་
སྐད་ཅིག་འདུ་འབྲལ་མེད༔ ངེས་ཤེས་དད་པས་གསོལ་འདེབས་ན༔ རྩོལ་མེད་དངོས་གྲུབ་ཤུགས་ལས་འབྱུང་༔ དེ་ཕྱིར་དད་གུས་ཁྱེད་ཤེས་བློས༔ ཨེ་མ་ཧོཿ
རང་མདུན་ནམ་མཁར་འོད་ལྔའི་ཀློང་༔ འདབ་སྟོང་པདྨ་ཟླ་བའི་སྟེང་༔ སྐུ་གསུམ་རྒྱ་མཚོའི་སྤྱི་གཟུགས་
མཆོག༔ པདྨ་འབྱུང་གནས་དཀར་དམར་མཛེས༔ མཚན་དཔེའི་རྒྱན་རྫོགས་གཟི་བརྗིད་འབརཿ
དགོངས་བརྡ་སྙན་བརྒྱུད་བླ་མ་དང་༔ རྩ་གསུམ་རྒྱ་མཚོའི་སྤྲོ་བསྡུ་འཁྲིགས༔ གསོལ་བ་སྙིང་གི་དཀྱིལ་
ནས་འདེབས༔ བྱིན་རླབས་ཐུགས་ཀྱི་ཀློང་ནས་སྩོལ༔ བསམ་དོན་འགྲུབ་པར་བྱིན་གྱིས་རློབས༔ གུ་རུ་
ཡིད་བཞིན་ནོར་བུ་ཁྱོད༔ ཆོས་དབྱིངས་ཀློང་ནས་མ་གཡོས་ཀྱང་༔ རྣམ་འཕྲུལ་གདུལ་བྱའི་མོས་ངོར་
འཆར༔ ཧོར་སོགས་རྒྱ་འདྲེའི་དམག་བྱུང་ཚེ༔ མཐུ་སྟོབས་ནུས་པའི་ཤུགས་ཀྱིས་ཐུལ༔
སྡུག་བསྔལ་ནད་ཀྱིས་གདུང་བའི་ཚེ༔ བདུད་རྩི་སྨན་གྱི་ཆར་ཕོབ་ཅིག༔ དབུལ་ཕོངས་བཀྲེས་སྐོམ་གྱིས་
གདུང་ཚེ༔ དགོས་འདོད་ནོར་གྱིས་ཕྱུག་པར་མཛོད༔ རིག་རྩལ་ཆོས་སྐུའི་གཏེར་འདོན་ཚེ༔ མན་ངག་
ཟབ་བརྒྱའི་ཕ་ཕོགས་སྩོལ༔ དབེན་རིར་སྒོམ་སྒྲུབ་བསྒྲོད་པའི་ཚེ༔ ལེགས་ཚོགས་སྤེལ་ཞིང་བསམ་དོན་
སྒྲུབས༔ འཇིགས་རུང་གཅན་གཟན་གྱིས་རྒོལ་ཚེ༔ ཨོ་རྒྱན་དཔའ་བོའི་གིང་གིས་སྲུངས༔
སྣོད་བཅུད་གཡོ་འཁྲུག་གིས་བསླངས་ཚེ༔ འབྱུང་བ་རང་སར་ཞི་བར་མཛོད༔ གཞི་བྱས་ཨར་ཇག་

འཇིགས་ཤོམ་ཚེ༔ རྡོ་རྗེ་ཕྱག་རྒྱ་བཞི་ཡིས་ཆིངས༔ གདུག་པའི་མཚོན་སྣོན་དབལ་འགྱེད་ཚེ༔ རྡོ་རྗེ་གུར་
གྱིས་སྲུང་བར་མཛོདཿ༔ ནམ་ཞིག་འཆི་བའི་དུས་ཀྱི་ཚེ༔ བདེ་ཆེན་ཞིང་དུ་ལམ་སྣ་དྲོངས༔ འཁྲུལ་སྣང་
འཇིགས་པའི་གཡང་ས་ལས༔ འཁྲུལ་མེད་ལམ་བཟང་སྟོན་པར་མཛོད༔ ཕྱི་ནང་རྐྱེན་གྱིས་འཁྲུལ་ཞེན་
ཀུན༔ ཚར་གཅོད་བར་དོའི་གཡང་ལས་སྐྱོབས༔ འགྲོ་དྲུག་སྡུག་བསྔལ་བྱིང་ས་ལས༔ འདྲེན་པའི་
སྟོན་མཆོག་ཨོ་རྒྱན་རྗེ༔ ལྔ་བརྒྱ་ཐ་མར་སྐྱེས་པའི་བུས༔ འོ་དོད་ལྷང་ངེ་འབོད་པའི་ཚེ༔ རྔ་ཡབ་གླིང་
ནས་ཐུགས་རྗེས་གཟིགས༔ བཟོད་མེད་འཇིགས་པའི་འཕྲང་ལས་སྒྲོལ༔ འདི་དང་ཕྱི་མའི་དུས་སྐབས་
སུ༔ སྐྱབས་གནས་རེ་ལྟོས་ཁྱེད་ལས་མེད ཐུགས་རྗེས་ཟུངས་ཤིག་ཨོ་རྒྱན་རྗེ༔ བྱིན་གྱིས་རློབས་ཤིག་
མཁའ་འགྲོ་གིང་༔ དངོས་གྲུབ་མཆོག་སྩོལ་ཡི་དམ་ལྷ༔ བར་ཆད་ཀུན་སེལ་ཆོས་སྐྱོང་འཁོར༔
ནག་ཕྱོགས་ཚར་གཅོད་དཀར་ཕྱོགས་སྐྱོངས༔ མི་ཕྱུགས་ནད་དང་གོད་ཡམས་ཐུལ༔ བཙའ་སད་ཐོག་
སེར་འཁྲུལ་འཁོར་ཟློག༔ ཚེ་རིང་ནད་མེད་ཆོས་མཐུན་གྱི༔ ལེགས་དགུའི་མཐུན་རྐྱེན་འགྲུབ་པར་
མཛོདཿ ཨོཾ་ཨཿཧཱུྃ་བཛྲ་གུ་རུ་པདྨ་སིདྡྷི་ཧྰུྃ དེ་ལྟར་ཁྱེད་ཤེས་དད་མོས་ཀྱིས༔ གསོལ་བ་བཏབ་ན་བསླུ་མི་འགྱུར༔ ས་མ་ཡ༔ རྒྱ་རྒྱ་རྒྱ༔
ཅེས་དབང་ཆེན་དགའ་བའི་རྡོ་རྗེས་ཤིང་སྤྲེལ་ཟླ༡༧ཚེས་༡་ལ་དག་པར་བྲིས་ཏེ་ཕུལ་བ་བཀྲ་ཤིས་པར་གྱུར་ཅིག

༄༅། །དག་སྣང་ཌཱ་ཀྐིའི་ལུང་ལས༔ གུ་རུའི་གསོལ་འདེབས་ལེའུ་བདུན་མའི་
དོན་བསྡུས་སྙིང་པོ་བྱིན་རླབས་ཅན༔
རིག་འཛིན་མཁའ་སྤྱོད་རྡོ་རྗེ།
ཨེ་མ་ཧོ༔ སྐུ་གསུམ་བླ་མ་ཨོ་རྒྱན་རིན་པོ་ཆེ༔ དཀྱིལ་འཁོར་རྒྱ་མཚོའི་ཁྱབ་བདག་པདྨ་འབྱུང་༔
ད་ལྟ་རྔ་ཡབ་ཟངས་མདོག་དཔལ་རིར་བཞུགས༔ རིག་འཛིན་བརྒྱུད་པའི་བླ་མ་རྣམས་ཀྱིས་བསྐོར༔
མཛད་པའི་ཕྲིན་ལས་རྣམ་ཐར་བསམ་མི་ཁྱབ༔ གུ་རུའི་སྐུ་གསུང་ཐུགས་ཡོན་ཕྲིན་ལས་དྲན༔ རྩེ་
གཅིག་གདུང་ཤུགས་དྲག་པོས་གསོལ་བ་འདེབས༔ བདག་ལ་དབང་བསྐུར་བདག་རྒྱུད་སྨིན་ཅིང་
གྲོལ༔ ཕྱི་ནང་གསང་བའི་བར་ཆད་ཞི་བ་དང་༔ བསམ་པ་ལྷུན་གྱིས་འགྲུབ་པར་བྱིན་གྱིས་རློབས༔
ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ ལེའུ་བདུན་མའི་དོན་བསྡུས་པའི༔ གུ་རུའི་གསོལ་འདེབས་ཟབ་མོ་འདི༔ དག་སྣང་ཌཱ་ཀྐིའི་བརྡ་ལས་འོང་༔
ལེའུ་བདུན་མའི་དོན་འདུས་ཟེར༔ ཉིན་མཚན་དུས་དྲུག་གསོལ་བ་ཐོབ༔ བྱིན་རླབས་མྱུར་ཞུགས་བར་ཆད་སེལ༔ བསམ་པ་ལྷུན་གྱིས་འགྲུབ་པར་ངེས༔ ས་མ་
ཡཱ༔ ཨཻ༔ མེ་སྟག་ཟླ་བ་བདུན་པའི་མར་ཚེས་བཅུ་དྲུག་མཚན་མོ་བྱི་བའི་དུས་སུ་འོང་བ༔ ཟླ་སྣང་ལ་བརྟེན་ནས་དུང་དཀར་ལོགས་སུ་མཁའ་སྤྱོད་རྡོ་རྗེས་སུག་
བྲིས་བྱས་པའོ། །དགེའོ།། དགེའོ། །དགེའོ། །སརྦ་མངྒ་ལཾ།

༄༅། །བླ་མ་ཨོ་རྒྱན་ཆེན་པོ་རྗེས་སུ་དྲན་པའི་ཆོས་ཚན་ཕྱོགས་བསྒྲིགས།
༄༅། །གུ་རུའི་གསོལ་འདེབས།
རྫོང་གཏེར་ཀུན་བཟང་ཉི་མ།
ཨེ་མ་ཧོ༔ སྐུ་གསུམ་སྟོན་པ་ཆོས་སྐུ་སྣང་མཐའ་ཡས༔ སྙིང་རྗེའི་རང་གཟུགས་ལོངས་སྐུ་སྤྱན་རས་
གཟིགས༔ སྤྲུལ་སྐུ་པད་འབྱུང་གུ་རུ་མཚན་མཆོག་བརྒྱད༔ ཐོད་ཕྲེང་སྡེ་ལྔ་འགྲོ་འདུལ་ཐུབ་དྲུག་ལ༔
གསོལ་བ་འདེབས་སོ་བདག་རྒྱུད་བྱིན་གྱིས་རློབས༔ ཕྱི་ཡི་བར་ཆད་དུས་ཀྱི་རྒུད་པ་ཟློག༔ ནང་གི་བར་
ཆད་ནད་མཚོན་མུ་གེ་ཟློག༔ གསང་བའི་བར་ཆད་རེ་དོགས་དམ་སྲི་ཟློག༔ ཆགས་སྡང་རྨོངས་པའི་ཆོས་
བརྒྱད་བྱུར་སྲི་ཟློག༔ མི་ཕྱུགས་ནད་ཡམས་གདོན་རྒོད་ཧུར་ཐུམ་ཟློག༔ ལོ་ཉེས་སད་སེར་བཙའ་ཐན་
འགོང་པོ་ཟློག༔ མ་རུངས་ཐན་རྟགས་འབྱུང་བཞིའི་འཇིགས་པ་ཟློག༔ མདོར་ན་སྐྱིད་སྡུག་ལེགས་
ཉེས་ཅི་བྱུང་ཡང་༔ ལྷ་གཅིག་པད་འབྱུང་ཁྱེད་ལས་སྐྱབས་གཞན་མེད༔ གསོལ་བ་འདེབས་སོ་གུ་རུ་རིན་
པོ་ཆེ༔ བྱིན་གྱིས་རློབས་ཤིག་བཀའ་དྲིན་མཚུངས་མེད་རྗེ༔ ཐུགས་ཡིད་གཅིག་ཏུ་འདྲེས་པར་བྱིན་གྱིས་
རློབས༔ ཨོཾ་ཨཱཿཧཱྃ༔བཛྲ་གུ་རུ་པདྨ་སིདྡྷི་ཧཱུྃ༔

ཨཾ༔ གསོལ་འདེབས་ཡིད་བཞིན་རེ་སྐོང་དད་པའི་གདུང་དབྱངས་སུ་ལེན་
ཐབས་ཟབ་རྒྱ་ཅན་ཨི་ཐཾ་གཏད་རྒྱ༔
ཁྲག་མཐུང་ཀློང་གསལ་ཐུགས་ཀྱི་རྡོ་རྗེ།
ༀ༔ བརྡ་ཡིག་ཡོད། ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུཾ༔ བླ་མ་སངས་རྒྱས་འདུས་པའི་སྐུ༔ སློབ་བུ་ངོ་མཚར་
ཁྱད་པར་འཕགས༔ དང་པོ་རྒྱ་གར་ཡུལ་གྱི་ཤར༔ ཨོ་རྒྱན་ཡུལ་གྱི་ནུབ་བྱང་མཚམས༔ དྲི་མེད་མཚོ་
གླིང་པད་སྡོང་རྩེར༔ སྣང་བ་མཐའ་ཡས་སྤྲུལ་པའི་སྐུ༔ དུས་གསུམ་སངས་རྒྱས་ཀུན་དང་མཉམ༔ ཁྱེའུ་
ཆུང་ངོ་མཚར་ཁྱད་པར་འཕགས༔ མངལ་གྱིས་མ་གོས་རྫུས་ཏེ་སྐྱེས༔ དཔའ་བོ་དཔའ་མོ་གིང་གིས་
བསྐོར༔ ཉིན་མོ་འཇའ་དང་ཡོད་སྐོར་འཁྱུགས༔ མཚན་མོ་སྐུ་ཡི་འོད་ཟེར་འཕྲོ༔ གུ་རུ་མཚོ་སྐྱེས་རྡོ་རྗེ་
གྲགས༔ གསོལ་བ་འདེབས་སོ་ཐུགས་རྗེས་དགོངས༔ སྤྱིར་བོད་འབངས་འགྲོ་རྣམས་བྱིན་གྱིས་རློབས༔
སྒོས་ཉམ་ཐག་བདག་ལ་བརྩེ་བས་དགོངས༔ རྗེ་བླ་མའི་སྐུ་ཚེ་བརྟན་པ་དང༔ འཁོར་འདུས་སྡེ་སྦྱིན་
བདག་ཕོ་མོ་ཀུན༔ ཚེ་འདི་ཕྱིའི་དོན་གཉིས་འགྲུབ་པར་མཛོད༔ རྐྱེན་ནད་གདོན་བར་ཆད་ཞི་བར་
མཛོད༔ བདག་བསམ་དོན་ཡིད་བཞིན་འགྲུབ་པར་མཛོད༔ ཨོཾ་ཨཱཿཧཱུཾ་བཛྲ་གུ་རུ་པདྨ་སིདྡྷི་ཧཱུྃ༔ རྒྱ་གར་
རྒྱལ་པོས་སྤྱན་དྲངས་ནས༔ རྒྱལ་སྲས་པདྨ་རྒྱལ་པོར་གསོལ༔ རྒྱལ་སྲིད་སྤངས་ནས་དུར་ཁྲོད་ཉུལ༔
རིགས་སྔའི་སངས་རྒྱས་ཞིང་རྣམས་སུ༔ ཆོས་ཉན་མཁའ་འགྲོ་དབང་དུ་བསྡུས༔ སྐྱེས་མཆོག་གུ་རུ་
མཚན་བརྒྱད་གསོལ༔ རིག་གནས་ཀུན་ལ་མཁས་པར་སྦྱངས༔ ཟ་ཧོར་ལ་སོགས་ཡུལ་རྣམས་ཀུན༔
ཐེག་པ་ཆེན་པོའི་ཆོས་ལ་བཙུད༔ རིག་འཛིན་ཚེ་ལ་དངོས་གྲུབ་བརྙེས༔ མུ་སྟེགས་ལྔ་བརྒྱའི་རྩོད་པ་
བཟློག༔ རྒྱ་གར་གྲུབ་ཆེན་ཀུན་གྱི་གཙོ༔ སྐྱེས་མཆོག་པདྨ་འབྱུང་གནས་ལ༔ གསོལ་བ་འདེབས་སོ་

ཐུགས་རྗེས་དགོངས༔ སྤྱིར་བོད་འབངས་འགྲོ་རྣམས་བྱིན་གྱིས་རློབས༔ སྒོས་ཉམ་ཐག་བདག་ལ་བརྩེ་
བས་དགོངས༔ རྗེ་བླ་མའི་སྐུ་ཚེ་བརྟན་པ་དང༔ འཁོར་འདུས་སྡེ་སྦྱིན་བདག་ཕོ་མོ་ཀུན༔ ཚེ་འདི་ཕྱིའི་
དོན་གཉིས་འགྲུབ་པར་མཛོད༔ རྐྱེན་ནད་གདོན་བར་ཆད་ཞི་བར་མཛོད༔ བདག་བསམ་དོན་ཡིད་
བཞིན་འགྲུབ་པར་མཛོད༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧཱུྃ༔ དེ་ནས་བོད་ཀྱི་རྒྱལ་པོ་ནི༔ འཇམ་དཔལ་
ཁྲི་སྲོང་ལྡེའུ་བཙན་གྱིས༔ ཆོས་ཀྱི་བསྟན་པ་དར་བའི་ཕྱིར༔ ཟ་ཧོར་མཁན་ཆེན་ཞི་བ་འཚོ༔ སྤྱན་དྲངས་
ས་གཞི་བྱིན་བརླབ་ཞུས༔ ལྷ་ཁང་བཞེངས་པའི་རྨིང་བཏང་ཡང༔ ལྷ་འདྲེ་འཁྲུག་པས་མ་སྟེར་བས༔
ལུང་བསྟན་རྒྱ་གར་ཡུལ་དུ་བྱུང༔ སྤ་མི་ཁྲི་བཞེང་རྐང་མགྱོགས་བྱོན༔ རྒྱ་གར་པཎ་ཆེན་པདྨ་འབྱུང༔
སྤྱན་དྲངས་ལྷ་སྲིན་དམ་ལ་བཏགས༔ བསམ་ཡས་བཞེངས་ནས་དཀོར་བདག་བསྐོས༔ མདོ་སྔགས་
ཆོས་རྣམས་དར་རྒྱས་མཛད༔ གྲུབ་ཆེན་རྗེ་འབངས་ཉེར་ལྔ་སོགས༔ བོད་ལ་མཁས་གྲུབ་བསམ་མི
ཁྱབ༔ ལྟ་ལོག་མུ་སྟེགས་བསྟན་པ་བསྣུབས༔ པཎ་གྲུབ་རྒྱ་མཚོའི་ཚོགས་དབུས་ན༔ གུ་རུ་གཞན་གྱིས་
མི་ཐུབ་དཔལ༔ ཤེས་རབ་བློ་ལྡན་མཆོག་སྲེད་རྩལ༔ གསོལ་བ་འདེབས་སོ་ཐུགས་རྗེས་དགོངས༔
སྤྱིར་བོད་འབངས་འགྲོ་རྣམས་བྱིན་གྱིས་རློབས༔ སྒོས་ཉམ་ཐག་བདག་ལ་བརྩེ་བས་དགོངས༔ རྗེ་བླ་
མའི་སྐུ་ཚེ་བརྟན་པ་དང༔ འཁོར་འདུས་སྡེ་སྦྱིན་བདག་ཕོ་མོ་ཀུན༔ ཚེ་འདི་ཕྱིའི་དོན་གཉིས་འགྲུབ་པར་
མཛོད༔ རྐྱེན་ནད་གདོན་བར་ཆད་ཞི་བར་མཛོད༔ བདག་བསམ་དོན་ཡིད་བཞིན་འགྲུབ་པར་མཛོད༔
ཨོཾ་ཨཱཿཨཱཿཧཱུྃ་བཛྲ་གུ་རུ་པདྨ་སིདྡྷི་ཧྰུྃ༔ ཐ་མ་ཡོན་མཆོད་བཀའ་བགྲོས་མཛད༔ བོད་ཀྱི་ས་ཕྱོགས་ཡུལ་རྣམས་
ཀུན༔ ཟབ་མོའི་གཏེར་གྱིས་བཀང་ནས་ཀྱང༔ དྲེགས་པའི་ལྷ་འདྲེ་ཆེ་དགུ་རྣམས༔ བཀའ་བསྒོས་དམ
བཞག་གཉེར་བྱང་གཏད༔ བསྟན་པ་བསྲུང་བར་ཁས་བླངས་མཛད༔ བོད་འབངས་ཡོངས་ལ་ཞལ་
ཆེམས་བཞག༔ དད་ལྡན་ཕྱི་རབས་གྲོལ་བར་གསུངས༔ མ་ལས་ལྷག་པའི་དྲིན་ཆེན་བྱས༔ སྐུ་དངོས་
སྲིན་པོའི་ཁ་གནོན་མཛད༔ རཀྴ་ཐོད་ཕྲེང་རྩལ་དུ་གྲགས༔ ཞལ་ཚབ་མཁའ་འགྲོ་མཚོ་རྒྱལ་དང༔ གྲུབ་
ཆེན་རྗེ་འབངས་ཉེར་ལྔ་བཞུགས༔ རྒྱལ་བསྟན་ཕྱོགས་མེད་དར་རྒྱས་མཛད༔ དེ་ནས་མ་འོངས་འགྲོ་
བའི་ཕྱིར༔ སྤྲུལ་བའི་གཏེར་སྟོན་རིམ་པར་བྱོན༔ ཕྱོགས་མེད་གཏེར་གྱི་བསྟན་པ་བསྐྱངས༔ སྣོད་བཅུད་

རྒུད་པ་ཐམས་ཅད་ཞི༔བླ་མ་སངས་རྒྱས་ཀུན་དང་མཉམ༔ རྡོ་རྗེ་དྲག་པོ་གྲོ་བོ་ལོད༔ ད་ལྟ་དུས་ངན་
སྙིགས་མའི་མཐར༔ གཟའ་ཀླུ་རྒྱལ་གསེན་འབྱུང་བོ་དང༔ སྡེ་བརྒྱད་གནོད་པ་བརྩམས་པའི་ཚེ༔
གསོལ་བ་འདེབས་པའི་གང་ཟག་རྣམས༔ ཐུགས་རྗེའི་མཐུ་ཡིས་བཟློག་ངེས་གསུངས༔ ད་ལྟ་དུས་ལ་
བབ་ཚེ་དྲན༔ གསོལ་བ་འདེབས་སོ་ཐུགས་རྗེས་དགོངས༔ སྤྱིར་བོད་འབངས་འགྲོ་རྣམས་བྱིན་གྱིས་
རློབས༔ སྒོས་ཉམ་ཐག་བདག་ལ་བརྩེ་བས་དགོངས༔ རྗེ་བླ་མའི་སྐུ་ཚེ་བརྟན་པ་དང༔ འཁོར་འདུས་སྡེ་
སྦྱིན་བདག་ཕོ་མོ་ཀུན༔ ཚེ་འདི་ཕྱིའི་དོན་གཉིས་འགྲུབ་པར་མཛོད༔ རྐྱེན་ནད་གདོན་བར་ཆད་ཞི་བར་
མཛོད༔ བདག་བསམ་དོན་ཡིད་བཞིན་འགྲུབ་པར་མཛོད༔ ཨོཾ་ཨཱཿཧཱུྃ་བཛྲ་གུ་རུ་པདྨ་སིདྡྷི་ཧྰུྃ༔ ཨེ་མ་རིག་བྱེད་
བླ་མ་དངོས༔ མི་མིན་ཡེས་ཤེས་སྒྲོན་ཁྱེད་གྱིས༔ ད་ལྟ་ཐུགས་དམ་གནད་དུ་མཛད༔ ཡིག་མེད་བརྡ་ལས་མ་འོངས་དོན༔ གསང་བའི་བྲག་ལ་རྒྱས་
བཏབ་ནས༔ གཏེར་སྲུང་བཙན་རྒོད་འབར་བར་གཏད༔ བཀའ་འདི་རྣོ་མྱུར་ཤིན་ཏུ་ཆེ༔ གང་ཟག་ཕྱི་རབ་སེམས་ཅན་རྣམས༔ བྱ་བ་ཀུན་གྱི་ཐོག་མ་རུ༔
ང་ཉིད་སངས་རྒྱས་གུས་པའི་བློས༔ གསོལ་འདེབས་ཐུན་ལ་ཡང་ཡང་འབད༔ བྱ་བ་ཐམས་ཅད་རྣམ་པར་འགྲུབ༔ ཁྱད་པར་འདྲེ་གནོད་ཆེ་བ་དང༔
གང་བསམ་མི་བདེ་སྡུག་བསྔལ་ན༔ གུ་རུ་ང་ལ་གསོལ་བ་ཐོབ༔ དད་ལྡན་གསོལ་བ་འདེབས་པ་རྣམས༔ འཕྲལ་གྱི་རྐྱེན་ངན་ཐམས་ཅད་བཟློག༔ ས་མ་
ཡ་རྒྱ་རྒྱ་རྒྱ༔ བདུད་རྒན་འཁོར་བའི་གཏིང་རྡོ་ཆེན་པོ་ཆོས་མེད་ཟོག་རྒན་ཁྲག་མཐུང་ཀློང་གསལ་ཐུགས་ཀྱི་རྡོ་རྗེར་འབོད་པའི་སྨྱོན་པ་དེས་དད་གུས་ཀྱི་
ངང་ནས་བྲིས་པ་དགེ་ཞིང་ཕྱོགས་མེད་རྒྱལ་ཁམས་ཐམས་ཅད་དར་བར་གྱུར་ཅིག༔ དེས་མཐུས་འགྲོ་ཀུན་བདེ་ཞིང་སྐྱིད་པར་གྱུར་ཅིག༔ བཀྲ་ཤིས་
ཤོག༔ མངྒ་ལཾ༔

༄༅། །ཨོ་རྒྱན་རིན་པོ་ཆེའི་གསོལ་འདེབས་འབྲེལ་ཚད་དོན་ལྡན་བཞུགས།
གྲུབ་དབང་ཀརྨ་ཆོས་འཕེལ།
ཨེ་མ་ཧོ། འོག་མིན་མཁའ་སྤྱོད་དཔལ་རིའི་ཞིང་ཁམས་སུ། །དུས་གསུམ་རྒྱལ་བའི་ཕྲིན་གཅིག་བསྡུས་
པ། །ཀུན་བཟང་པདྨ་ཐོད་ཕྲེང་རྡོ་རྗེ་འཆང༌། །གང་འདུལ་ཕྲིན་ལས་མཛད་པ་བསམ་མི་ཁྱབ།།གདུང་
ཤུགས་དྲག་པོའི་དད་པས་གསོལ་འདེབས་ན། །རྗེས་འཇུག་འགྲོ་རྣམས་སྡུག་བསྔལ་ལས་སྐྱོབ་པའི། །
སྔོན་གྱི་སྨོན་ལམ་ཞལ་བཞེས་དུས་འདིར་དགོངས། །བདག་སོགས་སྙིགས་འགྲོ་རྒུད་པས་མནར་བ་
ཡི། །མི་འདོད་སྡུག་བསྔལ་སྣ་ཚོགས་འབྱུང་བའི་ཚེ། །ཐུགས་དམ་མ་གཡེལ་ཐུགས་རྗེས་མྱུར་དུ་
གཟིགས། །མཁྱེན་བརྩེ་ནུས་པས་བདག་རྒྱུད་བྱིན་གྱིས་རློབས། །ཚེ་འདིར་ཞེན་པའི་བློ་སྣ་ཆོས་ལ་
སྒྱུར། །འཁྲུལ་སྣང་འཁོར་བར་འཕྱན་པའི་འགལ་རྐྱེན་སོལ། །གཏན་བདེ་བྱང་ཆུབ་སྒྲུབ་པའི་མཐུན་
རྐྱེན་སྩོལ། །གུ་རུ་ཁྱེད་ཀྱི་གསང་གསུམ་བྱིན་རླབས་ཀྱིས། །ལོག་རྟོག་ཆགས་སྡང་གྲུབ་མཐའི་ཕྱོགས་
ཞེན་ཟློག །ཡིད་དཔྱོད་བཅོས་མའི་བླུན་སྒོམ་ཁོང་ནས་གཏོར། །རིམ་གཉིས་ཟབ་མོའི་བསྐྱེད་རྫོགས་
མཐར་ཕྱིན་ནས། །སྣང་གྲག་རྟོག་གསུམ་ལྷ་སྔགས་ཆོས་སྐུར་དག །རྩ་ཐིག་རླུང་གསུམ་བདེ་སྟོང་ངོ་
བོར་རྫོགས། །བདེ་གསལ་མི་རྟོག་ཆོས་ཉིད་དབྱིངས་སུ་སྨིན། །ནམ་ཞིག་འདུ་བྱེད་ལུས་རྒྱ་རལ་བའི་
ཚེ། །བར་དོ་དང་པོ་འོད་གསལ་མངོན་གྱུར་ནས། །ངེས་པ་དོན་གྱི་པདྨའི་ཐུགས་ཀློང་དབྱིངས། །ཀ་
དག་གདོད་མའི་གཞི་ལ་གྲོལ་བར་ཤོག །སླར་ཡང་འགྲོ་རྣམས་ཇི་སྲིད་གནས་ཀྱི་བར། །དག་དང་མ་
དག་གདུལ་བྱའི་ཆུ་སྣོད་དུ། །ལྷུན་གྲུབ་གཟུགས་སྐུའི་ཟླ་བ་མཁའ་ལ་ཤར། །རྩོལ་མེད་བྱང་ཆུབ་
སེམས་ཀྱི་ཡོན་ཏན་ལས། །འབད་མེད་འགྲོ་ཀུན་འཁོར་བ་དོང་སྤྲུག་ཤོག །ཨེ་མ་རྗེས་འཇུག་རྣལ་
འབྱོར་ཕོ་མོ་རྣམས། །རྩེ་གཅིག་གསོལ་བ་འདེབས་ནུས་ན། །བྱང་ཆུབ་སྒྲུབ་པའི་བར་ཆད་སེལ། །ས་
ལམ་ཡོན་ཏན་གོང་དུ་འཕེལ། །གནས་སྐབས་བསམ་པ་ཆོས་བཞིན་འགྲུབ། མཐར་ཐུག་གུ་རུའི་ཐུགས་

༄༅། །ཨོ་རྒྱན་སངས་རྒྱས་གཉིས་པའི་གསོལ་འདེབས་ཕྱོགས་བསྒྲིགས།
ཀློང་དུ། །འབྲེལ་ཚད་དང་བཅས་གྲོལ་བར་འགྱུར། །བསླུ་མེད་རྡོ་རྗེའི་ཐ་ཚིག་གོ །ས་མ་ཡཱ། རྒྱ་རྒྱ་རྒྱ།
ཞེས་པ་འདི་ཡང་མེ་ཕག་ཟླ་བ་༦ ཚེས་༡༠ ལ་གཏེར་བདག་གིས་སྒྲོམ་བུ་གཏད་ཅིང་ལོ་གསུམ་བཀའ་རྒྱ་བྱས་ནས་སླར་ཡང་ཆོས་གྲོགས་ཨ་བུས་བསྐུལ་ངོར།
གཏེར་སྟོན་ཚེ་ཐར་སྐྱབས་ཀྱིས་དག་པར་ཕབ་པའི་ཡི་གེ་པ་ནི་འཇིགས་མེད་རྣམ་རྒྱལ་གྱིས་བྲིས་པ་དགེ་ཞིང་བཀྲ་ཤིས་པར་གྱུར་ཅིག །

གུ་རུའི་རྣམ་ཐར་རྡོ་རྗེའི་རྒྱན་ཕྲེང་བཞུགས་སོ༔
ཀོང་སྤྲུལ་ཡོན་ཏན་རྒྱ་མཚོ།
ཨེ་མ་ཧོ༔ རྒྱ་ཆད་ཕྱོགས་ལྟུང་སྤྲོས་པ་བྲལ་བའི་ཞིང་༔ བདེ་ཆེན་པདྨོ་བཀོད་པའི་ཕོ་བྲང་ནས༔ སྐུ་
གསུམ་བདག་ཉིད་འོད་དཔག་མེད་པ་ཡིས༔ འཁོར་བའི་སེམས་ཅན་དམུ་རྒོད་འདུལ་བ་དང་༔ མུ་
སྟེགས་ལྟ་བ་ལོག་པ་ཚར་བཅད་ནས༔ ཡང་དག་ཆོས་ཀྱི་སྒྲོན་མེ་སྦར་བའི་ཕྱིར༔ སངས་རྒྱས་སྤྲུལ་པའི་
མཆོག་ཅིག་འགྱེད་པར་དགོངས༔ དེ་ཡང་མངལ་སྐྱེས་ཤིག་གིས་མི་འདུལ་བས༔ བརྫུས་སྐྱེས་ལྷ་འདྲེ་
མི་གསུམ་ཐམས་ཅད་ཀུན༔ དབང་དང་དྲག་པོའི་ལས་ཀྱིས་འདུལ་བའི་ཕྱིར༔ ཡེ་ཤེས་རྡོ་རྗེའི་ཐུགས་
ཀྱི་དཀྱིལ་འཁོར་ནས༔ པདྨ་བདག་ཉིད་ཧྲཱིཿཡིག་ཚུལ་དུ་སྤྲུལ༔ དྲི་མེད་བརྒྱད་ལྡན་ཀོ་ཤའི་མཚོ་གླིང་དུ༔
མ་ཆགས་པདྨ་གེ་སར་སྦུབས་སུ་བལྟམས༔ མེ་ཏོག་ཚད་ནི་ཤིང་རྟའི་འཕང་ལོ་ཙམ༔ འོད་དང་གཟི་
བརྗིད་ཤིན་ཏུ་འབར་བ་ལ༔ ཉིན་མོར་ཉི་མའི་འོད་ཀྱིས་སྟེང་དུ་འབྱིན༔ རྒྱ་མཚོ་ཆེན་པོ་བྱིན་ལེགས་
མཛེས་པར་བྱེད༔ མཚན་མོར་རྒྱ་མཚོའི་ཁར་ཐོན་འཇའ་འོད་འཁྲིགས༔ གེ་སར་མེ་ཏོག་གཞན་
རྣམས་ཐམས་ཅད་ཀུན༔ ལོ་རེ་བཞིན་དུ་གསར་རྙིང་བརྗེ་ནས་སྐྱེ༔ མཚོ་དཀྱིལ་ཨུ་དུམ་ཝ་རའི་སྡོང་པོ་
ནི༔ དབྱར་དགུན་གཉིས་ལ་དར་རྒུད་མ་བྱུང་ཞིང་༔ ཁ་ཡང་མ་བྱེ་ཐམས་ཅད་ངོ་མཚར་སྐྱེས༔ རྒྱལ་པོའི་
ཕོ་ཉ་པ་ཡིས་མཐོང་ནས་སུ༔ དེ་ལྟར་འདུག་པ་རྗེ་ཡི་སྙན་དུ་གསོལ༔ བློན་ལ་གྲོས་བྱས་བྱ་ར་གྱིས་
ཤིག་གསུངས༔ གེ་སར་པདྨའི་སྡོང་པོ་དེ་ཉིད་ལ༔ ཉིན་མཚན་རྒྱུན་དུ་ཐུན་བཟུང་བསྲུངས་པར་གྱུར༔
སྤྲེལ་ལོ་སྤྲེལ་ཟླ་ར་བའི་ཚེས་བཅུ་ཉིན༔ པདྨའི་སྡོང་པོ་ཁ་བྱེ་ཟེའུ་འབྲུའི་དབུས༔ ཁྱེའུ་ལྟ་སྡུག་མཛེས་པ་
ཞིག་བཞུགས་པས༔ གནམ་ལ་འཇའ་ཤར་མེ་ཏོག་ཆར་བ་བབ༔ འབྲུག་གི་སྒྲ་ལྡིར་ས་གཡོས་ལྟས་
བཟང་བྱུང་༔ ལྷོ་ཕྱོགས་རྒྱལ་པོ་ཆེན་པོ་འཁོར་བཅས་རྣམས༔ ཡིད་མ་ཆེས་ནས་རྒྱ་མཚོའི་ཁ་རུ་འོང་༔
ཁྱེའུ་ལྟ་སྡུག་ཟིལ་པ་ཕྲོམ་མེར་མཐོང་༔ ངོ་མཚར་སྐྱེས་ནས་ཕྱག་འཚལ་བསྟོད་པ་བྱས༔ བུ་སྐལ་ཡིན་

སྲིད་ཁྱེར་སྙམ་གྲུ་བཙུགས་ནས༔ ཕྱིན་ཡང་མ་ཐར་རང་གི་ཡུལ་དུ་ལོག༔ ཨོ་རྒྱན་རྒྱལ་པོ་དྷ་ན་པཱ་ལ་
ཡིས༔ རྒྱལ་བུ་མེད་ནས་ལོངས་སྤྱོད་སྦྱིན་པར་བཏང་༔ ལོ་མང་སོང་བས་དཀོར་མཛོད་ནོར་ཟད་ནས༔
རྒྱ་མཚོའི་གླིང་དུ་ནོར་བུ་ལེན་དུ་ཕྱིན༔ ཚུར་འོང་ལམ་དུ་དེ་ལྟར་འདུག་པ་མཐོང་༔ ང་ཡི་བུ་སྐལ་ཡིན་
ཟེར་གྲུ་ལ་ཞུགས༔ པདྨའི་སྡོང་པོ་ཁྱེའུ་བཅས་པ་ཁྱེར༔ ཕོ་བྲང་ནང་དུ་སྤྱན་དྲངས་རྒྱལ་སྲིད་ཕུལ༔ རྒྱལ་
པོས་ཡིད་བཞིན་ཆར་འབེབས་ནོར་བུ་ལ༔ གསོལ་བ་བཏབ་པས་ལོངས་སྤྱོད་སྔར་ལྟར་འཕེལ༔ ལོ་ལྔའི་
བར་དུ་ཕོ་བྲང་དེ་རུ་བཞུགས༔ རྒྱལ་སྲིད་ཆོས་དང་མཐུན་པས་བདེ་བར་བསྐྱངས༔ གུ་རུའི་རྣམ་ཐར་རྡོ་
རྗེའི་རྒྱན་ཕྲེང་ལས༔ སྐུ་འཁྲུངས་ཤིང་ཨོ་རྒྱན་ཡུལ་དུ་རྒྱལ་སྲིད་བཟུང་བའི་ལེའུ་སྟེ་དང་པོའོ༔ ༔
རེ་ཞིག་དུས་ན་དགོངས་པར་བཞུགས་པའི་དུས༔ རྡོ་རྗེ་སེམས་དཔས་ཞལ་གཟིགས་ལུང་བསྟན་ནས༔
རྒྱལ་སྲིད་བཟུང་བས་འགྲོ་དོན་ག་ལ་འགྲུབ༔ དབང་རྟགས་ལས་ཀྱིས་འགྲོ་ཀུན་ཐུལ་ཅིག་གསུངས༔
གུ་རུའི་ཐུགས་ལ་དེ་བཞིན་བྱར་དགོངས་ནས༔ རྒྱལ་སྲིད་སྤོང་བའི་ཐབས་ཤིག་བྱ་དགོས་པས༔ ང་
ཡང་བརྟུལ་ཞུགས་སྤྱོད་པ་མངོན་བྱས་ནས༔ རྗེ་བློན་མི་དགའ་ང་ཉིད་འགྲོ་ཐབས་འོང་༔ དེ་ལྟར་
དགོངས་ནས་བརྟུལ་ཞུགས་སྤྱོད་པ་མཛད༔ བདུད་བློན་ཕལ་ཆེར་མ་དགའ་གྲོས་འཆམས་ནས༔ རྒྱལ་
པོའི་དྲུང་དུ་ཕྱིན་ནས་འདི་སྐད་ཞུས༔ རྒྱལ་བུ་ལོ་གཞོན་སྤྱོད་པ་ཚབ་ཚུབ་མང་༔ འདི་ལྟར་བྱས་ན་ཡུལ་
ཁམས་འཕུང་བར་འགྱུར༔ ད་རེས་འདི་དེ་ཡུལ་གཞན་བསྐྲད་དགོས་ཟེར༔ རྗེ་ཡིས་མི་འོས་
གསུངས་ཀྱང་མ་ཕན་ནས༔ རྒྱ་གར་དུར་ཁྲོད་བསིལ་བའི་ཚལ་དུ་སྤྱུགས༔ མ་མོ་མཁའ་འགྲོ་
ཐམས་ཅད་དབང་དུ་བསྡུས༔ སྦྱོར་བ་བཞི་མཛད་མ་རུངས་ཐམས་ཅད་བསྒྲལ༔ ལོ་ལྔའི་བར་དུ་མཁའ་
འགྲོར་ཆོས་འཁོར་བསྐོར༔ བདུད་རྩི་ཡོན་ཏན་ལྷ་ཚོགས་བསྒྲུབས་པའི་ཚེ༔ དངོས་སུ་གྲུབ་ཅིང་ཞལ་
གཟིགས་ལུང་ཡང་བསྟན༔ མཚན་ཡང་པདྨ་ཡོན་ཏན་འབྱུང་གནས་གྲགས༔ གུ་རུའི་རྣམ་ཐར་རྡོ་རྗེའི་
རྒྱན་ཕྲེང་ལས༔ རྒྱལ་སྲིད་སྤངས་ནས་དུར་ཁྲོད་བསིལ་བའི་ཚལ་དུ་བཞུགས་པའི་ལེའུ་སྟེ་གཉིས་པའོ༔
དེ་ནས་ཧཱུཾ་ཆེན་བྲག་ཏུ་བྱོན་ནས་སུ༔ ཐུགས་ཀྱི་རིག་འཛིན་ཆེན་པོ་ཞིག་སྒྲུབ་དགོངས༔ ཡང་དག་ཧེ་རུ་ཀ་
ཡི་ལྷ་ཚོགས་བསྒྲུབས༔ ཕོ་བྱུང་བསད་ཅིང་མོ་བྱུང་སྦྱོར་བ་མཛད༔ བརྟུལ་ཞུགས་སྤྱོད་པ་མཐར་ཕྱིན་
ལོ་ལྔར་བཞུགས༔ མཁའ་འགྲོ་རྣམས་ལ་ཆོས་ཀྱི་འཁོར་ལོ་བསྐོར༔ ཡང་དག་ཐུགས་ཀྱི་ལྷ་ཚོགས་ཞལ་
མཐོང་ཞིང་༔ མཆོག་དང་ཐུན་མོང་དངོས་གྲུབ་ཅིག་ཆར་ཐོབ༔ མིང་ཡང་པདྨ་ཡང་དག་འབྱུང་

གནས་གྲགས༔ དེ་ནས་དུར་ཁྲོད་འཇིགས་བྱེད་ཚལ་དུ་བྱོན༔ གཤིན་རྗེ་གཤེད་པོའི་ལྷ་ཚོགས་
བསྒྲུབས་ནས་བཞུགས༔ དུར་ཁྲོད་ཆས་བརྒྱད་སྐུ་ལ་མཛེས་པར་བརྒྱན༔ མཁའ་འགྲོ་དབང་སྡུད་ཚོགས་
དཔོན་ཆེན་པོ་མཛད༔ སྦྱོར་དང་སྒྲོལ་བ་མཐར་ཕྱིན་དངོས་གྲུབ་ཐོབ༔ འཇམ་དཔལ་གཤིན་རྗེ་གཤེད་
ཀྱི་ཞལ་མཐོང་ནས༔ མངོན་སྤྱོད་ལས་ཆེན་བཅུ་གཉིས་ལ་དབང་ཐོབ༔ མཆོད་རྟེན་རྒྱབ་བརྟེན་ལོ་
ལྔའི་བར་དུ་བཞུགས༔ མིང་ཡང་པདྨ་མཁྱེན་རབ་འབྱུང་གནས་གྲགས༔ དེ་ནས་པདྨ་བརྩེགས་པའི་དུར་
ཁྲོད་ཕྱིན༔ རྟ་མགྲིན་པདྨ་དབང་གི་ལྷ་ཚོགས་རྣམས༔ བསྒྲུབས་ནས་བཞུགས་ཤིང་སྦྱོར་སྒྲོལ་ཕྲིན་
ལས་མཛད༔ མཁའ་འགྲོ་མ་ལ་གསང་སྔགས་ཆོས་འཁོར་བསྐོར༔ པདྨ་དབང་གི་ལྷ་ཚོགས་ཞལ་
མཐོང་ནས༔ གསུང་གི་རིག་འཛིན་ཆེན་པོའི་མཆོག་དབང་ཐོབ༔ མིང་ནི་པདྨ་རྟ་མགྲིན་འབྱུང་གནས་
གྲགས༔ ལོ་ལྔའི་བར་བཞུགས་འགྲོ་དོན་དཔག་མེད་མཛད༔ དེ་ནས་དུར་ཁྲོད་རོ་ལངས་ཚལ་དུ་བྱོན༔
ཕྲིན་ལས་ཕུར་པའི་ལྷ་ཚོགས་བསྒྲུབས་ནས་བཞུགས༔ མ་མོ་མཁའ་འགྲོ་ཐམས་ཅད་དབང་བསྡུས་ནས༔
སྦྱོར་སྒྲོལ་དབང་བསྐུར་གསང་སྔགས་ཆོས་འཁོར་བསྐོར༔ རྡོ་རྗེ་གཞོན་ནུའི་ལྷ་ཚོགས་ཞལ་གཟིགས
ནས༔བར་ཆད་བདུད་དཔུང་ཚར་གཅོད་དབང་རྣམས་ཐོབ༔ལོ་ལྔ་ཟླ་བདུན་ཞག་བཅུའི་བར་དུ་བཞུགས༔
མིང་ནི་པདྨ་ཕྲིན་ལས་འབྱུང་གནས་གྲགས༔ གུ་རུའི་རྣམ་ཐར་རྡོ་རྗེའི་རྒྱན་ཕྲེང་ལས༔ ཡི་དམ་ལྷ་ཡི་
ཞལ་མཐོང་ཞིང་དངོས་གྲུབ་བརྙེས་པའི་ལེའུ་སྟེ་གསུམ་པའོ༔ དེ་ནས་དུར་ཁྲོད་ལྷུན་གྲུབ་བརྩེགས་
པར་ཕྱིན༔ རྦོད་གཏོང་མ་མོའི་དཀྱིལ་འཁོར་སྒྲུབ་པ་མཛད༔ ་བམ་རོ་ཟས་གསོལ་རོ་གོས་ན་
བཟའ་མནབས༔ ཕོ་བྱུང་བསྒྲལ་ཞིང་མོ་བྱུང་སྦྱོར་བ་མཛད༔ མཁའ་འགྲོ་རྣམས་ལ་ཆོས་ཀྱི་འཁོར་ལོ་
བསྐོར༔ མ་མོ་རྦོད་གཏོང་ལྷ་ཚོགས་ཞལ་གཟིགས་ནས༔ མཆོག་ཐུན་ཕྲིན་ལས་རབ་འབྱམས་དབང་
རྣམས་ཐོབ༔ ལོ་ལྔའི་བར་བཞུགས་བརྟུལ་ཞུགས་མཐའ་རུ་ཕྱིན༔ མིང་ནི་པདྨ་རྦོད་གཏོང་འབྱུང་
གནས་གྲགས༔ དེ་ནས་དུར་ཁྲོད་བདེ་ཆེན་བརྡལ་དུ་བྱོན༔ འཇིག་རྟེན་མཆོད་བསྟོད་ལྷ་ཚོགས་
བསྒྲུབ་པ་མཛད༔ དྲེགས་པ་ཕོ་རྒྱུད་མོ་རྒྱུད་མ་ནིང་རྒྱུད༔ མཁའ་འགྲོ་ལྷ་སྲིན་སྡེ་བརྒྱད་དབང་དུ་བསྡུས༔
ལས་བཞིའི་ཕྲིན་ལས་སྒྲུབ་པའི་ཕོ་ཉར་བསྐོས༔ བཀའ་བསྒོས་དམ་བཞག་གསང་བའི་དམ་རྫས་བླུདཿ༔
འཇིག་རྟེན་དྲེགས་པ་ཡོངས་ཀྱི་གཙོ་བོ་མཛད༔ དུག་ལྔ་བསྒྲལ་ཞིང་སྐུ་ལྔའི་དབྱིངས་སུ་སྦྱོར༔ མཆོད་
བསྟོད་དཀྱིལ་འཁོར་ཞལ་གཟིགས་དངོས་གྲུབ་བརྙེས་༔ ལོ་ལྔ་ཟླ་ལྔ་ཞག་ལྔའི་བར་དུ་བཞུགས༔ མིང་

ཡང་པདྨ་མཆོད་བསྟོད་འབྱུང་གནས་གྲགས༔ དེ་ནས་ལང་ཀ་བརྩེགས་པའི་དུར་ཁྲོད་བྱོན༔ མ་རུངས་
སྨོན་ལོག་བདུད་སྲིན་རིགས་མང་བས༔ དེ་དག་མ་ལུས་འདུལ་བར་བྱ་བའི་ཕྱིར༔ ཚར་གཅོད་དྲག་པོའི་
མཐུ་ཞིག་བསྒྲུབ་པར་དགོངས༔ དམོད་པ་དྲག་སྔགས་དཀྱིལ་འཁོར་ཞལ་ཕྱེས་ནས༔ མངོན་སྤྱོད་དམོད་
པའི་ཏིང་ངེ་འཛིན་ལ་བཞུགས༔ ཉམས་བླངས་འབྱུང་པོ་བདུད་ཀྱི་རིགས་གྱུར་ཀུན༔མནན་དང་བསྲེགས་
པ་འཕངས་པའི་ལས་སྦྱོར་གྱིས༔ ཆོམ་ལ་ཕབ་ཅིང་ཕོ་བྱུང་ཐམས་ཅད་བསད༔ མོ་བྱུང་སྦྱོར་བ་བྱས་
ནས་དབང་དུ་བསྡུས༔ ལྟ་བ་ལོག་པ་ཐམས་ཅད་རྡུལ་དུ་བརླགས༔ སྟོབས་ལྡན་ནག་པོའི་ལྷ་ཚོགས་ཞལ་
གཟིགས་ནས༔ བསྟན་དགྲ་བསྒྲལ་བའི་དབང་དང་དངོས་གྲུབ་ཐོབ༔ ལོ་ལྔ་ཟླ་དགུ་ཞག་དགུའི་བར་
དུ་བཞུགས༔ མིང་ནི་པདྨ་དབང་དྲག་འབྱུང་གནས་གྲགས༔ གུ་རུའི་རྣམ་ཐར་རྡོ་རྗེའི་རྒྱན་ཕྲེང་ལས༔
དུར་ཁྲོད་བརྒྱད་དུ་བསྒྲུབ་པ་མཛད་ནས་སྦྱོར་སྒྲོལ་བརྟུལ་ཤུགས་ཀྱི་སྤྱོད་པ་མཐར་ཕྱིན་པའི་ལེའུ་སྟེ
བཞི་པའོ༔ དེ་ནས་གུ་རུ་པདྨ་འབྱུང་གནས་ཉིད༔ རྒྱ་གར་ཡུལ་གྲུ་ཀུན་ཏུ་བྱོན་ནས་སུ༔ དམ་པའི་ཆོས་
ཀྱི་འཁོར་ལོ་བསྐོར་བར་དགོངས༔ ཀུན་ལ་ང་ཡིས་ཡང་དག་ཆོས་འཆད་གསུངས༔ ཀུན་གྱིས་ཁྱེད་ཀྱི་བླ་
མ་སུ་ཡིན་ཟེར༔ ང་ནི་རང་བྱུང་སྟོན་པ་སངས་རྒྱས་ཡིན༔ བླ་མ་མེད་ཀྱང་ཡང་དག་ཆོས་ཤེས་གསུངས༔
ཤཱཀ་ཐུབ་མ་གཏོགས་རང་བྱུང་སྟོན་པ་མེད༔ འདི་ནི་བདུད་ཡིན་ཟེར་ཞིང་ཆོས་མི་ཉན༔ གུ་རུའི་ཐུགས་
ལ་ཡང་དག་ཆོས་ཡོད་ཀྱང་༔ བླ་མ་མེད་ན་འགྲོ་དོན་མི་འདུག་པས༔ མཚན་ལྡན་བླ་མ་མང་པོ་བསྟེན་
དགོངས་ནས༔ འཇམ་དཔལ་བཤེས་གཉེན་ཤྲཱི་སིཾ་ཧ་དང་༔ བི་མ་ལ་སོགས་རྒྱ་གར་པཎ་གྲུབ་རྣམས༔
མཁས་ཤིང་གྲུབ་པ་བརྙེས་པ་མང་ཡོད་པ༔ དེ་ཡི་ནང་ནས་བརྒྱ་དང་རྩ་བརྒྱད་བསྟེན༔ མདོ་སྔགས་ཕྱི་
ནང་གསང་བའི་ཆོས་རྣམས་སྦྱངས༔ ཁྱད་པར་གསང་སྔགས་རྫོགས་པ་ཆེན་པོ་དང་༔ རླུང་དང་གཏུམ་
མོ་བདེ་སྟོང་ལམ་ཁྱེར་བསླབས༔ རིག་པའི་གནས་ལྔ་གང་ཡང་མ་རྨོངས་མཁྱེན༔ ཆོས་རྣམས་ཐམས་
ཅད་ཕྱོགས་ཙམ་བསྟན་པས་ཤེས༔ མཁས་ཤིང་གྲུབ་བརྙེས་ཟ་ཧོར་ཡུལ་དུ་བྱོན༔ ཡུལ་དེའི་རྒྱལ་པོ་
གཙུག་ལག་འཛིན་ཞེས་པ༔ བཙུན་མོ་བློན་འབངས་མང་ཞིང་ལོངས་སྤྱོད་ཆེ༔ སྲས་ནི་མི་མངའ་སྲས་མོ་
ཞིག་ཡོད་པས༔ མིང་ནི་ལྷ་ལྕམ་མནྡཱ་ར་བ་ཟེར༔ མཚན་ཉིད་ཀུན་ལྡན་ལྷ་ཡི་བུ་མོ་འདྲ༔ གཅིག་དང་མི་
འདྲ་ཤིན་ཏུ་གཟུགས་མཛེས་པས༔ རྒྱ་གར་རྒྱ་ནག་ལི་དང་ཁ་ཆེ་འཇང་༔ ཨོ་རྒྱན་བལ་པོ་སྟག་གཟིག་གེ་
སར་སོགས༔ རྒྱལ་པོ་མང་པོས་གྲོགས་ལ་ཐོབ་ཤ་བྱེད༔ སུ་དང་མ་འགྲོགས་འཁོར་བའི་སྐྱོན་མ་གོས༔

ལྷ་ཆོས་མཛད་ནས་ཕོ་བྲང་ལོགས་སུ་བཞུགས༔ གུ་རུས་བདེ་སྟོང་གསང་བའི་གདུལ་བྱར་གཟིགས༔
བདེ་ཆེན་དགའ་བཞིའི་ཡེ་ཤེས་ཆོས་འཁོར་བསྐོར༔ བདེ་སྐྱིད་ཕུན་སུམ་ཚོགས་ཤིང་བཞུགས་པ་ལ༔
ཕྱུགས་རྫི་ལྡོམ་བུ་པ་ཞིག་དེར་འོངས་ནས༔ མནྡཱ་ར་བ་དཔོན་གཡོག་ལོ་རྒྱུས་བཤད༔ ཁྱིམ་དུ་གཏམ་
གླེང་དེ་ནས་ཀུན་གྱིས་ཐོས༔ རྒྱལ་པོའི་སྙན་དུ་ཞུས་པས་གཏུམ་ཞིང་ཁྲོས༔ དགེ་སྦྱོང་དེ་ལ་མི་ཡི་ཁྲིམས་
ཆོད་ཅིག༔ བུ་མོ་གཡོག་དང་བཅས་པ་ཁྲི་མུན་ཚུད༔ གཏམ་འདི་གཉན་ཆེ་གསང་རྒྱ་མ་དམ་ན༔
མཐའ་ཡི་རྒྱལ་ཁམས་ཐམས་ཅད་དགྲར་ལངས་པས༔ སུས་མཐོང་མ་འཇུག་དེ་ལྟར་ཁྲིམས་ཐོངས་
གསུངས༔ བློན་རྣམས་གྲོས་བྱས་གཙོ་བོ་ཉི་ཤུ་བཏང་༔ གུ་རུས་རྫུ་འཕྲུལ་བཀོད་པ་མ་མཛད་ནས༔
ཐ་མལ་ཚུལ་འཆང་ཕོ་ཉ་པ་ཡིས་བཟུང་༔ ཚ་བའི་ཤིང་ལ་ཏིལ་གྱི་ངར་བཏབ་ནས༔ གུ་རུའི་སྐུ་དེ་དམ་དུ་
བཅིངས་ནས་བསྲེགས༔ དེ་ནས་རང་རང་ཡུལ་དུ་ལོག་པར་གྱུར༔ ལྷ་ལྕམ་དཔོན་གཡོག་ཁྲི་མུན་
ནང་དུ་བཙུད༔ ཚེར་ལྕགས་ཀྱིས་བྲབས་ཤིན་ཏུ་སྡུག་བསྔལ་གཏད༔ ཞག་བདུན་སོང་ཚེ་རྒྱལ་པོའི་ཞལ་
ན་རེ༔ མཐའ་མི་བན་སྤྲང་གསོན་བསྲེགས་བྱས་པ་དེའི༔ དཔྲལ་བའི་རུས་པ་དུམ་གཅིག་ཁུར་ཤོག་
གསུངས༔ ཕོ་ཉ་པ་བཏང་ལེན་དུ་ཕྱིན་ཙ་ན༔ དུད་པ་འཕྱུར་ཞིང་མེ་ཡང་འབར་གྱིན་འདུག༔ དབུས་
སུ་རྒྱ་མཚོ་འཁྱིལ་ཞིང་པད་སྡོང་སྐྱེས༔ ཟེའུ་འབྲུའི་དཀྱིལ་དུ་གུ་རུ་རིན་པོ་ཆེ༔ ལོ་བརྒྱད་ན་ཚོད་གྲང་
གྲང་བསིལ་བསིལ་བཞུགས༔ ཕོ་ཉ་ཡ་མཚན་སྐྱེས་ནས་ལྷ་ཕྱག་འཚལ༔ མྱུར་བ་ཉིད་དུ་ཕྱིན་ནས་རྒྱལ་
པོར་ཞུས༔ ཡིད་མ་ཆེས་ནས་བཙུན་བློན་འབངས་དང་བཅས༔ བལྟ་རུ་ཕྱིན་ནས་ཇི་ལྟ་བ་བཞིན་འདུག༔
རྒྱལ་བློན་བཙུན་མོ་དམངས་ཕལ་ཐམས་ཅད་ཀྱིས༔ འགྱོད་བཤགས་བཟོད་གསོལ་ཕུལ་ནས་ཞབས་
སྤྱིར་བླངས༔ ཕོ་བྲང་ནང་དུ་སྤྱན་དྲངས་ཆོས་འཁོར་བསྐོར༔ མནྡཱ་ར་བ་གཏན་གྱི་གྲོགས་སུ་ཕུལ༔ ཟ་
ཧོར་རྒྱལ་ཁམས་ཐམས་ཅད་ཆོས་ལ་བཙུད༔ གསང་སྔགས་སྦྱོར་སྒྲོལ་གཉིས་ལ་དབང་ཡང་འབྱོར༔
གུ་རུའི་རྣམ་ཐར་རྡོ་རྗེའི་རྒྱན་ཕྲེང་ལས༔ ཟ་ཧོར་རྒྱལ་ཁམས་ཆོས་ལ་བཙུད་ཅིང་ཕྱག་རྒྱ་ཆེན་པོའི་རིག་
འཛིན་བརྙེས་པའི་ལེའུ་སྟེ་ལྔ་པའོ༔ དེ་ནས་གུ་རུ་པད་འབྱུང་ཡབ་ཡུམ་གྱིས༔ ཨོ་རྒྱན་རྒྱལ་ཁམས་
ཐམས་ཅད་ཆོས་ལ་བཙུད༔ རྡོ་རྗེ་གདན་དུ་མུ་སྟེགས་ཐམས་ཅད་བཏུལ༔ ཡངས་པ་ཅན་དུ་རྫུ་འཕྲུལ་སྣ་
ཚོགས་མཛད༔ གཞན་ཡང་ཁ་ཆེ་ལི་ཡུལ་སོག་པོའི་ཡུལ༔ ཐམས་ཅད་མ་ལུས་ཡང་དག་ཆོས་ལ་བཙུད༔
དེ་ནས་བོད་ཀྱི་ཡུལ་དུ་བྱོན་ཚུལ་ནི༔ འཇམ་དབྱངས་སྤྲུལ་པ་ཁྲི་སྲོང་ལྡེའུ་བཙན་གྱིས༔ ཡབ་དང་མེས་

པོ་ཀུན་གྱི་ཐང་ཡིག་གཟིགས༔ རྒྱལ་པོ་སྔོན་བྱུང་མི་རབས་གསུམ་ཚུན་ཆད༔ དམ་པའི་ཆོས་ཀྱི་སྲོལ་
ཙམ་བཏོད་འདུག་པས༔ ད་རེས་ངས་ཀྱང་ཆོས་ཤིག་བཙལ་དགོས་སྙམ༔ བོད་ཀྱི་བློན་པོ་ཀུན་ལ་
གྲོས་བྱས་ནས༔ བསྟན་པའི་གཞི་མ་བསམ་ཡས་གཙུག་ལག་བཞེངས༔ འབྱུང་པོ་མ་རུངས་གདུག་པའི་
ཆོ་འཕྲུལ་གྱིས༔ ཉིན་པར་མིས་བརྩིགས་མཚན་མོར་ལྷ་འདྲེས་བཤིགས༔ ས་རྡོ་ཤིང་བཅས་རང་རང་
གནས་མལ་བསྐྱལ༔ བློན་པོ་ཀུན་གྱིས་མི་འགྲུབ་འདུག་ཞུས་ཀྱང་༔ རྗེ་ཡིས་མ་གནང་ལས་འདི་
མ་གྲུབ་ན༔ བདག་ཉིད་མ་ཤི་གསོན་པ་དོན་མེད་ཡིན༔ རྒྱ་གར་ཡུལ་ན་པཎ་གྲུབ་མང་བཞུགས་པའི༔
ས་འདུལ་མཁན་ཞིག་གདན་དྲངས་བཞེངས་པར་བགྲོས༔ རྐང་མགྱོགས་བརྫ་ངས་ནས་རྒྱ་གར་ཡུལ་དུ་
ཕྱིན༔ མཁན་ཆེན་བྷོ་དྷི་ས་ཏྭ་གདན་དྲངས་ནས༔ བོད་དུ་བྱོན་ནས་ས་འདུལ་ཆོ་ག་མཛད༔ ཞི་བའི་ལས་
ཀྱིས་ཅིས་ཀྱང་མ་ཐུལ་ནས༔ མཁན་པོས་མངའ་བདག་རྗེ་ལ་ལུང་བསྟན་གནང་༔ བོད་ཀྱི་ཡུལ་འདི་
མཐའ་འཁོབ་འདྲེ་ཡི་གླིང་༔ དྲེགས་པ་སྡེ་བརྒྱད་ཤིན་ཏུ་སྟོབས་ཆེ་བས༔ མངལ་སྐྱེས་དང་ནི་ཞི་བས་
མི་འདུལ་འདུག༔ རྫུས་སྐྱེས་པདྨ་འབྱུང་གནས་སྤྱན་དྲངས་ཏེ༔ ས་འདུལ་མཛད་ན་རྗེ་ཡི་ཐུགས་དགོང
འགྲུབ༔ དེ་མིན་གང་གིས་ཐུལ་བར་མི་འགྱུར་གསུངས༔ བཀའ་བཞིན་བསྒྲུབས་ནས་བང་ཆེན་རྒྱ་གར་
བརྫངས༔ སློབ་དཔོན་ཆེན་པོ་བོད་ཀྱི་དོན་ལ་བྱོན༔ ལམ་དུ་བལ་ཡུལ་ཐམས་ཅད་ཆོས་ལ་བཙུད༔
སྡེ་བརྒྱད་དྲེགས་པའི་སྡེ་ཚོགས་ཐམས་ཅད་དང་༔ ཁྱད་པར་བར་སྣང་ཁམས་ཀྱི་གློག་མ་སྤྲིན༔ གནོད་
སྦྱིན་རྒོད་མ་ཁ་དང་ཀླུ་གྱོང་པོ༔ འཕུང་བྱེད་དམ་སྲི་རྣམ་གསུམ་དབང་དུ་བསྡུས༔ དམ་ལ་བཞག་ཅིང་ཐ་
ཚིག་གཉན་པོ་བསྒོས༔ བལ་པོའི་ཡུལ་དུ་གཏེར་ཁ་དཔག་མེད་སྦས༔ དེ་ནས་རིམ་བཞིན་བོད་ཀྱི་ཡུལ་
དུ་བྱོན༔ ལྷ་སྲིན་ཆེ་དགུ་དམ་བཏགས་གཏེར་གཉེར་གཏད༔ བསམ་ཡས་ལ་ཕེབས་མངའ་བདག་
མཇལ་འཕྲད་མཛད༔ ས་འདུལ་མཛད་པས་ལྷ་འདྲེས་གནོད་མ་ནུས༔ དབུ་རྩེ་རིགས་གསུམ་ཟངས་
མདོག་དཔལ་རིའི་ཚུལ༔ གླིང་བཞི་གླིང་ཕྲན་བརྒྱད་དང་ལྕགས་རིས་བསྐོར༔ ཉིན་པར་མིས་བརྩིགས་
མཚན་མོར་ལྷ་འདྲེས་བརྩིགས༔ སྟག་ལ་རྨང་བརྩིགས་ཆུ་ཕོ་རྟ་ལ་འབྱོངས༔ མངའ་བདག་རྗེ་བློན་
འཁོར་བཅས་བསམ་པ་འགྲུབ༔ གུ་རུའི་རྣམ་ཐར་རྡོ་རྗེའི་རྒྱན་ཕྲེང་ལས༔ བོད་ཀྱི་ཡུལ་དུ་བྱོན་ནས་
བསམ་ཡས་བཞེངས་པའི་ལེའུ་སྟེ་དྲུག་པའོ༔ དེ་ནས་ཁྲི་སྲོང་ལྡེའུ་བཙན་ཐུགས་དགོངས་ལ༔ ཕྱི་ཡི་
གཙུག་ལག་ཁང་ཆེན་འགྲུབ་ན་ཡང་༔ སྐུ་གསུང་ཐུགས་ཀྱི་རྟེན་ནི་མ་གྲུབ་པས༔ མཁན་སློབ་གཉིས་ལ་

ཞུས་ནས་རྟེན་བཞེངས་དགོངས༔ གུ་རུའི་བཀའ་བཞིན་སྐུ་དང་ཐུགས་རྟེན་བཞེངས༔ གསུང་རྟེན་དམ་
ཆོས་བོད་དུ་བསྒྱུར་བར་ཞུས༔ བཻ་རོས་གཙོར་བྱས་ལོ་ཙཱ་གསུམ་ལུང་བསྟན༔ སྒྲ་བསྒྱུར་བསླབས་པས་
ཇི་བཞིན་ཤེས་པར་གྱུར༔ གཞན་ཡང་བྱིས་པ་མང་བསྡུས་ལོ་ཙཱ་བསླབས༔ རྒྱ་གར་ཡུལ་བཏང་དམ་ཆོས་
མང་པོ་བསྐྱུར༔ ལྟ་ལོག་བོན་རྣམས་བསྣུབས་ཤིང་ཡང་དག་བཞག༔ ཐེག་པ་ཆེན་པོ་མདོ་སྔགས་ཟུང་
འབྲེལ་སྤེལ༔ ཁ་ཆེའི་པཎ་ཆེན་བི་མ་མི་ཏྲས་གཙོས༔ གྲུབ་ཐོབ་ལོ་པཎ་མང་པོ་སྤྱན་དྲངས་ནས༔ བཀའ་
དང་བསྟན་བཅོས་རྒྱ་གར་གྲགས་ཚད་བསྒྱུར༔ མདོ་སྔགས་བསྟན་པ་ཉི་མ་ཤར་བ་འདྲ༔ པད་འབྱུང་
བསྟན་པ་བོད་ཀྱི་ཡུལ་ན་རྒྱས༔ གུ་རུའི་རྣམ་ཐར་རྡོ་རྗེའི་རྒྱན་ཕྲེང་ལས༔ བོད་ཡུལ་མུན་པའི་གླིང་དུ་
ཆོས་ཀྱི་སྒྲོན་མེ་སྦར་བའི་ལེའུ་སྟེ་བདུན་པའོ༔ དེ་ནས་མངའ་བདག་ཁྲི་སྲོང་ལྡེའུ་བཙན་གྱི༔ ཐུགས་ཀྱི་
བཞེད་དོན་ཡོངས་རྫོགས་གྲུབ་ནས་སུ༔ དགའ་སྟོན་ལོངས་སྤྱོད་དཔག་ཏུ་མེད་པ་བྱས༔ ལོ་པཎ་རྣམས་
ལ་ཟང་ཟིང་ནོར་མང་ཕུལ༔ རང་རང་ཡུལ་ཁམས་སྐེལ་མ་དང་བཅས་བཏང་༔ བྷོ་དྷི་ས་ཏྭ་པདྨ་འབྱུང་
གནས་གཉིས༔ བོད་ཀྱི་ཡུལ་དུ་བཞུགས་པར་ཞུས་ནས་གནང་༔ སློབ་དཔོན་ཆེན་པོ་བསམ་ཡས་
མཆིམས་ཕུར་བྱོན༔ མཁན་ཆེན་ཞི་བ་འཚོ་ནི་དབུ་རྩེར་བཞུགས༔ རེ་ཞིག་དུས་ན་རྒྱལ་པོ་བསྙུན་གྱིས་
ཟིནཿ༔ སློབ་དཔོན་ལ་ཞུས་གཡའ་མ་ལུང་དུ་ཕེབས༔ མགོན་པོ་ཚེ་དཔག་མེད་པ་བསྒྲུབས་ནས་སུ༔
ཞག་པོ་ཉེར་གཅིག་ལོན་པའི་དུས་སྐབས་སུ༔ འཆི་མེད་མགོན་པོའི་ལྷ་ཚོགས་ཞལ་མཐོང་ནས༔ རྗེ་ལ་
ཚེ་དབང་གནང་དགོས་ཤོག་གསུངས་ཀྱང་༔ མ་དག་བློན་པོ་རྣམས་ཀྱིས་བར་ཆད་བྱས༔ རྒྱལ་པོ་བྱོན་པ་
མ་གྲུབ་དུས་ལས་ཡོལ༔ གུ་རུས་ཚེ་རྫ་ས་དཀྱིལ་འཁོར་ཆས་རྣམས་ཀུན༔ གཡའ་མ་ལུང་དུ་མི་ཤིགས་
གཏེར་དུ་སྦས༔ རྒྱལ་པོ་བློན་པོ་རྣམས་ཀྱིས་མི་མཐོང་བར༔ རྟ་མཆོག་བཅིབས་ནས་གུ་རུའི་དྲུང་དུ་ཕྱིན༔
དབང་བསྐུར་ཞུས་པས་གུ་རུའི་ཞལ་ན་རེ༔ བཏང་དུས་མི་འོང་ད་ནི་དབང་རྫས་མེད༔ དཀྱིལ་འཁོར་
ཆས་རྣམས་གཏེར་དུ་སྦས་སོ་གསུངས༔ རྒྱལ་པོ་འགྱོད་ཅིང་ཅིས་ཀྱང་དབང་བསྐུར་ཞུས༔ སློབ་དཔོན་
ཚེ་རྫས་གཏེར་ནས་ཚུར་བླངས་ཏེ༔ རྒྱལ་པོར་དབང་མཛད་སྐབས་སུ་འདི་སྐད་གསུངས༔ ཁར་སང་དུས་
ལས་མ་ཡོལ་དབང་ཞུས་ན༔ རྗེ་ཉིད་འཆི་མེད་རྡོ་རྗེའི་སྲོག་གྲུབ་ཀྱང་༔ བདུད་བློན་འགོང་པོའི་ཚོགས་
ཀྱིས་བར་ཆད་བྱས༔ འོན་ཀྱང་རྒྱལ་པོའི་སྔོན་གྱི་སྨོན་ལམ་མཐུས༔ བློ་མ་འགྱུར་ཞིང་དབང་ཞུས་པ་ཡི་
སྟོབས༔ མི་ལོ་བཅུ་གསུམ་སླར་ཡང་བསྲིང་བར་གསུངས༔ དཀྱིལ་འཁོར་ཚེ་རྫས་སླར་ཡང་གཏེར་

དུ་སྦས༔ གཞན་ཡང་བོད་ཀྱི་རྒྱལ་ཁམས་ཀུན་ཏུ་བྱོན༔ སྒྲུབ་གནས་བརྒྱ་དང་རྩ་བརྒྱད་བྱིན་གྱིས་
བརླབས༔ ཟབ་པའི་ཆོས་ནོར་དཔག་མེད་གཏེར་དུ་སྦས༔ འགྲོ་དོན་གོང་ནས་གོང་འཕེལ་གྲུབ་པར་
གྱུར༔ གུ་རུའི་རྣམ་ཐར་རྡོ་རྗེའི་རྒྱན་ཕྲེང་ལས༔ བོད་ཀྱི་ཡུལ་དུ་གཏེར་སྦས་ཤིང་རྗེའི་ཐུགས་དགོངས་
རྫོགས་པར་མཛད་པའི་ལེའུ་སྟེ་བརྒྱད་པའོ༔ དེ་ནས་རེ་ཞིག་དུས་ན་རྒྱལ་པོ་ཡིས༔ མཁན་སློབ་གཙོར་
བྱས་ལོ་ཙཱ་ཐམས་ཅད་བསྡུས༔ བཀའ་འདུས་ཆོས་ཀྱི་རྒྱ་མཚོའི་སྒྲུབ་པ་མཛད༔ རྗེས་སུ་དགའ་སྟོན་
དཔག་ཏུ་མེད་པ་བྱས༔ དེ་ཚེ་བོད་ཀྱི་ལོ་གསར་བྱེད་རན་པར༔ སློབ་དཔོན་ཞལ་ནས་ལོ་གསར་མ་
བྱེད་གསུངས༔ བློན་པོའི་ཚོགས་དང་བཙུན་མོ་གྲོས་བྱས་ནས༔ བདེ་སྐྱིད་མ་གཏོགས་སྡུག་བསྔལ་གང་
ཡང་མེད༔ ལོ་སར་མི་བྱེད་པ་འདི་མི་འཐད་པས༔ རྗེ་ལ་ནང་གྲོས་འདོན་ཟེར་ལོ་སར་བྱས༔ བསམ་
ཡས་མཚོ་མོ་མགུལ་གྱི་གཡས་འགྲམ་དུ༔ མགྱོགས་པའི་རྟ་རྒྱུག་སྐྱེན་པོས་མདའ་འཕེན་ཟེར༔ སློབ་
དཔོན་ཞལ་ནས་རྟ་རྒྱུག་མ་བྱེད་གསུངས༔ བློན་རྣམས་མ་ཉན་གྲོས་འཆམས་རྟ་ལ་བརྒྱུགས༔ ལྷ་བཟང་
ཀླུ་དཔལ་བོན་ལ་དགའ་བའི་ཕྱིར༔ ཆོས་ལ་མི་དགའ་རྗེ་ལ་ཕྲག་དོག་བྱས༔ རྒྱལ་པོ་རྟ་ལ་བརྒྱུགས་ཚེ་
ཁྲོམ་གསེབ་ནས༔ མདའ་འཕངས་རྗེ་ཡི་སོག་རྩིབ་ཕོག་ནས་བཀྲོངས༔ ཀུན་གྱིས་བལྟས་ནས་ཤིང་རྩ་
ཟུག་འདུག་ཟེར༔ ཅི་ཡིན་རྩད་མེད་རྒྱལ་པོ་ཚེ་དུས་བྱས༔ མུ་ཏིག་བཙད་པོས་རྒྱལ་སྲིད་བཟུང་ནས་སུ༔
ཡབ་ཀྱི་མཛད་པ་ལུགས་སྲོལ་མ་ནུབ་བྱས༔ སློབ་དཔོན་ཆེན་པོ་པདྨ་འབྱུང་གནས་ཉིད༔ མ་འོངས་ཕྱི་
མའི་འགྲོ་བ་རྣམས་ཀྱི་དོནཿ༔ བོད་ཁམས་མཐའ་དབུས་མེད་པ་ཐམས་ཅད་ཀུན༔ སྒྲུབ་གནས་བྱིན་
བརླབས་ཟབ་གཏེར་མང་དུ་སྦས༔ མཐའ་དབུས་ཡང་དག་གཙུག་ལག་ཁང་དང་ནི༔ མཆོད་རྟེན་བདུད་
འདུལ་བརྒྱ་དང་རྩ་བརྒྱད་བཞེངས༔ བསམ་ཡས་ཧས་པོ་རི་ཡི་རྩེ་མོ་རུ༔ གུ་རུ་པདྨ་མུ་ཏིག་བཙན་པོས་
གཙོས༔ རྗེ་འབངས་འདུས་པ་བརྒྱ་ཕྲག་མང་པོ་བཅས༔ ཚོགས་ཀྱི་འཁོར་ལོ་བརྒྱ་དང་རྩ་བརྒྱད་བསྐོར༔
ནག་ཕྱོགས་མི་མིན་དྲེགས་པ་ཡོངས་རྫོགས་བསྡུས༔ བཀའ་བསྒོ་དམ་བཞག་ཁས་བླངས་སྲོག་སྙིང་
ཕུལ༔ བོད་དུ་སྐུ་དངོས་གདུལ་བྱ་རྫོགས་པར་བྱས༔ དེ་ནས་གུ་རུའི་ཐུགས་ཀྱིས་དགོངས་པ་ལ༔ ད་ནི་
སྲིན་པོ་འདུལ་བའི་དུས་བབས་དགོངས༔ མུ་ཏིག་བཙད་པོ་མདུན་དུ་བོས་ནས་སུ༔ སྲས་ཁྱོད་ཆུང་ནས་
ད་ལྟའི་བར་དག་ཏུ༔ ང་ཡིས་བྱིན་བརླབས་ཐུགས་ཀྱི་སྙིང་པོ་ཡིན༔ ད་ནི་ཁྱོད་ཀྱང་ཡབ་ཀྱི་སྡུག་
བསྔལ་སངས༔ རྒྱལ་ཁམས་བདེ་ཞིང་སངས་རྒྱས་བསྟན་པ་དར༔ མི་དགའ་མེད་ཅིང་ལེགས་ཚོགས་

གོང་འཕེལ་སྐབས༔ ངོས་ཀྱང་བོད་འདིར་སྐུ་དངོས་གདུལ་བྱ་རྫོགས༔ ལྷོ་ནུབ་སྲིན་པོ་འདུལ་བའི་དུས་
ལ་བབས༔ གུ་རུ་བདག་མ་གཏོགས་པ་སུས་མི་ཐུལ༔ འདི་མ་བཏུལ་ན་སངས་རྒྱས་བསྟན་པ་འཇིག༔
སེམས་ཅན་མི་བདེའི་གཞི་མ་ཞིག་ཡིན་པས༔ དུས་ལ་བབ་འདུག་སྲས་གཅིག་སྐུ་ཁམས་བཟང་༔ ང་ཉིད་
མ་བརྗེད་རྒྱུན་དུ་གསོལ་བ་ཐོབ༔ རང་ལ་དད་མོས་བྱིན་རླབས་སྣོད་ཡོད་ན༔ ང་དང་འབྲལ་མེད་གར་
ཡང་མ་བཞུད་ཡོད༔ ཅེས་གསུངས་མུ་ཏིག་བཙན་པོ་མ་དགྱེས་ཏེ༔ བདག་དང་སློབ་དཔོན་ནམ་ཡང་
འབྲལ་མི་ཕོད༔ ཐུགས་རྗེས་གཟུང་འཚལ་བོད་དུ་བཞུགས་པར་ཞུ༔ ཡབ་རྗེ་རྒྱལ་པོ་མི་བཞུགས་དགུང་
ལ་གཤེགས༔ གུ་རུ་མི་བཞུགས་སྲིན་པོའི་ཡུལ་བྱོན་ན༔ བོད་ཁམས་ལུང་པ་སྟོངས་པར་མི་འགྲོ་འམ༔
སེམས་ཅན་སྙིང་རྗེའི་གནས་སུ་མ་གྱུར་ཏམ༔ ཅིས་ཀྱང་མི་བཞུད་བོད་དུ་བཞུགས་པར་ཞུས༔ གུ་རུའི་
ཞལ་ནས་མུ་ཏིག་བཙད་པོ་ཉོན༔ ང་ནི་སེམས་ཅན་སྤྱི་མཐུན་བླ་མ་ཡིན༔ ཁྱོད་ཀྱིས་ང་ལ་སེམས་
བསྐྱེད་ཉམས་འཇུག་གམ༔ ལྷོ་ནུབ་སྲིན་པོའི་ཡུལ་གླིང་མ་བཏུལ་ན༔ སེམས་ཅན་ཐམས་ཅད་སྡུག་
བསྔལ་འདམ་ལ་ཚུད༔ དམ་པའི་ཆོས་ཀྱི་སྒྲ་ཡང་མི་ཐོས་ན༔ དེ་ལ་དགའ་འམ་སྤྲོ་བ་ཡིན་ནམ་ཅི༔
ང་ནི་མི་འདུག་སྲིན་པོ་འདུལ་དུ་འགྲོ༔ དད་གུས་མོས་པས་གསོལ་བ་འདེབས་ནུས་ན༔ པད་འབྱུང་གང་
ཡང་མ་བྱོན་སྒོར་ཉལ་ཡོད༔ ནངས་རེ་དགོང་རེར་ཉི་ཟེར་འཆར་སྡུད་དང་༔ དུས་ཀྱི་རྒྱལ་པོ་ཚེས་བཅུ་
ནམ་ཤར་ཚེ༔ བོད་ཀྱི་དོན་ལ་རྒྱུན་ཆད་མེད་པར་འོང་༔ ང་དང་མ་འཕྲད་མ་འོངས་རྗེས་འཇུག་རྣམས༔
སྐུ་གསུང་ཐུགས་རྟེན་སྒྲུབ་གནས་ཐམས་ཅད་ལ༔ ཕྱག་དང་མཆོད་པ་ཅི་ནུས་བསྒྲུབ་ལ་རེམ༔ འཕགས་
པའི་དགེ་འདུན་རྣམས་ལ་བསྙེན་བཀུར་གྱིས༔ ཨོ་རྒྱན་པད་འབྱུང་མཆོད་དང་ཁྱད་པར་མེད༔ ང་ཡི་
ཐུགས་རྗེ་ནམ་ཡང་མི་གཡེལ་ཞིང་༔ བོད་འབངས་དོན་བྱེད་དུས་ཀུན་སྐྱོབ་བོ་གསུངས༔ རྗེ་འབངས་
ཐམས་ཅད་ཡི་ཆད་མང་དུ་ངུས༔ ཅིས་ཀྱང་མ་དགའ་སྨྲེ་སྔགས་ཀུ་ཅོ་འདོན༔ བོད་ཀྱི་མི་སྐྱ་ཕོ་མོ་
ཐམས་ཅད་འདུས༔ མ་ཧཱ་གུ་རུའི་ཞབས་པད་སྤྱི་བོར་བླངས༔ ཅི་འབྱོར་ཡོ་བྱད་ཐམས་ཅད་མཆོད་
པར་ཕུལ༔ མུ་ཏིག་བཙན་པོ་བློན་བཙུན་འཁོར་བཅས་ཀྱིས༔ གསེར་དངུལ་རིན་པོ་ཆེ་ཡི་རིགས་
བྱེད་དང་༔ སྣ་ཚོགས་རེག་འཇམ་ལོངས་སྤྱོད་སྲིད་ཚད་ཕུལ༔ གུ་རུའི་ཞལ་ནས་བོད་ཀྱི་རྗེ་འབངས་ཉོན༔
དལ་འབྱོར་རྙེད་དཀའ་ཨུ་དུམ་བཱ་ར་འདྲ༔ མི་ཚེ་མི་རྟག་དགུན་གྱི་ཉི་ཟེར་འདྲ༔ འཁོར་བའི་སྡུག་བསྔལ་
ཟད་པའི་མཐར་ཐུག་མེད༔ དེ་ཕྱིར་དགེ་བ་སྒྲུབས་དང་ཕན་ཡོན་འཕེལ༔ ཚེ་འདིར་ལེགས་པ་བྱས་དང་

ཉེས་པ་བྱས༔ དེ་ཡི་འབྲས་བུ་ཕྱི་མར་ཆུད་མི་ཟ༔ དེ་ཕྱིར་རྩེ་གཅིག་བློ་སྣ་ཆོས་ལ་དྲིལ༔ མཚན་ཉིད་དང་
ལྡན་བླ་མ་སྤྱི་བོར་ཁུར༔ སྐྱབས་འགྲོ་སེམས་བསྐྱེད་སྒྲིབ་སྦྱོང་བསྒོམ་བཟླས་དང་༔ ཚོགས་བསགས་
མཎྜལ་བླ་མའི་རྣལ་འབྱོར་བསྒོམ༔དབང་བཞི་བླངས་ནས་ཐུགས་ཡིད་གཅིག་ཏུ་བསྲེས༔ ཤར་གྲོལ་
བློ་འདས་ཆེན་པོའི་གནད་སྐྱོངས་ལ༔ འབྲས་བུ་སྐུ་བཞི་ལྷུན་གྲུབ་ཕ་མཐར་སྐྱེལ༔ ཞེས་གསུངས་གཞན་
ཡང་ཞལ་གདམས་མང་དུ་གནང་༔ གུ་རུའི་རྣམ་ཐར་རྡོ་རྗེའི་རྒྱན་ཕྲེང་ལས༔ བོད་དུ་འགྲོ་དོན་མཐར་
ཕྱིན་ནས་ཡུལ་གཞན་དུ་འབྱོན་པར་ཆས་པའི་ལེའུ་སྟེ་དགུ་པའོ༔ རྒྱ།རྒྱ།རྒྱ། དེ་ནས་གུ་རུ་སྲིན་
ཡུལ་བཞུད་པ་ལ༔ རྗེ་འབངས་ཀུན་ཀྱང་སྐྱེལ་ཐུང་བ་ལ་ཆས༔ མང་ཡུལ་གུང་ཐང་ལ་ཁར་བསྐྱལ་ནས་
སུ༔ སློབ་དཔོན་འཁོར་དང་བཅས་པ་ཞག་གསུམ་བཞུགས༔ རྗེ་འབངས་མ་ལུས་འཁོར་དང་བཅས་
རྣམས་ལ༔ མི་རེ་བཞིན་དུ་ཞལ་གདམས་ཆོས་རེ་གནང་༔ དེ་ནས་མཁའ་འགྲོ་ཡེ་ཤེས་མཚོ་རྒྱལ་གྱིས༔
གསེར་གཡུ་རིན་ཆེན་མཎྜལ་ཕུལ་ནས་སུ༔ དུས་གསུམ་ཀུན་མཁྱེན་གུ་རུ་རིན་པོ་ཆེ༔ བོད་དུ་མི་
བཞུགས་སྲིན་ཡུལ་ཕེབས་པ་ན༔ སྐྱེ་དམན་བུད་མེད་ཡེ་ཤེས་མཚོ་རྒྱལ་ཡང་༔ ཤུལ་དུ་མི་བཞག་ཐུགས་
རྗེས་འཛིན་པར་ཞུས༔ དེ་ལ་གུ་རུ་པདྨས་བཀའ་བསྩལ་པ༔ ཁྱེད་ཀྱི་སྐུ་དངོས་སྲིན་པོའི་ཡུལ་མི་བགྲོད༔
རེ་ཞིག་བོད་ཀྱི་འགྲོ་དོན་སྐྱོངས་ཤིག་དང་༔ ང་དང་འབྲལ་མེད་རིག་འཛིན་གྲལ་དུ་མཇལ༔ ཞེས་
གསུངས་བཞུད་པར་མ་གནང་འགྲོ་དོན་བཞུགས༔ གུ་རུས་ལྕགས་ཀྱུའི་ཕྱག་རྒྱ་བསྡོམས་ནས་སུ༔ ཛཧཱ
བཾ་ཧོཿཧཱུྃ་ཧཱུྃ་ཛཿཧཱུྃ་གསུངས༔ སྤྲིན་གྱི་གསེབ་ནས་རྒྱལ་ཆེན་སྡེ་བཞི་བྱོན༔ རྟ་མཆོག་ཁྲིད་ནས་གུ་རུའི་
མདུན་དུ་འཁོད༔ ལྷ་ལྕམ་མནྡཱ་ར་བ་ཡིན་ཟེར་བའི༔ འཇའ་འོད་དཀྱིལ་ན་བདུད་རྩིའི་བུམ་པ་ཐོགས༔
སློབ་དཔོན་མདུན་བྱོན་ཁ་ཊཾ་ག་ལ་ཐིམ༔ གུ་རུ་རཏྣ་རྟ་མཆོག་ཆིབས་ཁར་ཐོན༔ རྒྱལ་ཆེན་བཞི་ཡིས་
ཆིབས་ཀྱི་རྐང་ལག་བརྟེན༔ ལྷོ་ནུབ་ཕྱོགས་ཀྱི་ནམ་མཁའི་དབྱིངས་ལ་འཕུར༔ སྲིན་པོའི་རྒྱལ་པོ་གནས་
སྤར་གསོབ་ཏུ་བརྫུས༔ རྒྱལ་ཁམས་ཐམས་ཅད་ཡང་དག་ཆོས་ལ་བཙུད༔ འགྲོ་དོན་བསྟན་པ་མཐའ་རུ་
རྒྱས་པར་གྱུར༔ གུ་རུའི་རྣམ་ཐར་རྡོ་རྗེའི་རྒྱན་ཕྲེང་ལས༔ ལྷོ་ནུབ་སྲིན་པོའི་ཁ་གནོན་མཛད་པའི་ལེའུ་སྟེ་
བཅུ་པའོ༔ ས་མ་ཡ༔ རྒྱ་རྒྱ་རྒྱ༔ རྣམ་ཐར་འདི་ཉིད་ཁོ་མོ་མཚོ་རྒྱལ་བདག་གིས་མཁའ་འགྲོའི་བརྡ་
རིས་སུ་བསྒྱུར་ཏེ་གཏེར་དུ་སྦས་པ་མ་འོངས་ལས་འཕྲོ་ཅན་དང་འཕྲད་པར་ཤོག༔ འཕྲད་ནས་འགྲོ་དོན་
རྒྱས་གྱུར་ཅིག༔ ས་མ་ཡ༔ སྐུའི་རྒྱ༔ གསུང་གི་རྒྱ༔ ཐུགས་ཀྱི་རྒྱ༔ ཙ་ཏྲཾ་ལ་གུ་ཧྱ༔ པདྨ་གར་དབང་འཆི་

མེད་བསྟན་གཉིས་གླིང་པ་ལ་དངོས་གྲུབ་ཏུ་ཐོབ་པའོ།

༄༅། །གུ་རུ་པདྨའི་རྣམ་ཐར་མདོར་བསྡུས།
གཞི་ཆེན་མཁས་གྲུབ་ཨོ་རྒྱན་བསྟན་འཛིན།
༄༅། །ན་མོ་པདྨ་ཀཱ་ར་ཡེ་སརྦ་སིདྡྷི། ཕྱོགས་བཅུའི་དུས་བཞིའི་སངས་རྒྱས་ཐམས་ཅད་ཀུན། །
སྤངས་རྟོགས་མཉམ་ཞིང་དགོངས་ཀློང་རོ་གཅིག་ཀྱང། །གངས་རིའི་ལྗོངས་འདིར་བཀའ་དྲིན་འཁོར་
མེད་པ། །སངས་རྒྱས་པདྨའི་ཞབས་རྡུལ་སྤྱི་བོས་མཆོད། །རྒྱལ་བ་ཀུན་གྱི་གསུང་གི་རྡོ་རྗེ་དེ་ཡང་རེས་
འགའ་ཡི་གེའི་གཟུགས་སུ་སྣང། །རེས་འགའ་གཞོམ་མེད་དབྱངས་ཀྱི་འཁོར་ལོར་རེས་འགའ་ཞི་དང་
འབར་བ་ལ་སོགས་དང།།གཞན་དུ་དཀྱིལ་འཁོར་འཁོར་ལོ་གདུལ་བྱའི་སྣང་ངོར་སློབ་དཔོན་གཟུགས་
སོགས་གང་འདུལ་གྱི༎རྣམ་རོལ་སྣ་ཚོགས་བསྟན་ཀྱང་འོད་གསལ་ངང་དུ་ནམ་ཡང་གཡོ་མེད་པདྨས་
སྐྱོངས། །
དེ་ལ་འདིར་དུས་གསུམ་གྱི་རྒྱལ་བ་ཐམས་ཅད་འདུས་པའི་བདག་ཉིད་སློབ་དཔོན་ཆེན་པོ་པདྨ་
འབྱུང་གནས་འདི་ནི་གདོད་མའི་དབྱིངས་སུ་ཡེ་སངས་རྒྱས་པའི་ཆོས་སྐུ་ཀུན་ཏུ་བཟང་པོ་ཡིན་ཅིང།
ཆོས་སྐུའི་ངང་ལས་ལོངས་སྐུ་རིགས་ལྔ་གངས་ཆེན་མཚོའི་སྐུར་བཞེངས་ཏེ། ལོངས་སྐུ་རེ་རེའི་བ་སྤུའི་
ཁུང་བུ་རེ་རེར་སྤྲུལ་སྐུའི་ཞིང་ཁམས་རེ་རེ། སྤྲུལ་སྐུའི་ཞིང་ཁམས་རེ་རེ་ན་སྟོང་གསུམ་བྱེ་བ་ཕྲག་བརྒྱ་
རེ། སྟོང་གསུམ་རེ་རེ་ན་གླིང་བཞི་བྱེ་བ་ཕྲག་བརྒྱ་རེ་རེ། གླིང་བཞི་རེ་རེར་པདྨ་སྤྲུལ་སྐུ་རེ། པདྨ་
རེ་རེ་ལས་ཡང་སྤྲུལ་བྱེ་བ་ཕྲག་བརྒྱ་རེ། ཡང་སྤྲུལ་རེ་རེས་སེམས་ཅན་བྱེ་བ་ཕྲག་བརྒྱ་རེའི་དོན་མཛད
ཚུལ་སོགས་མཚོ་རྒྱལ་དང་ཨ་ཙར་ས་ལེ་གཉིས་ཀྱིས་མངོན་སུམ་དུ་གཟིགས་སོ། །དེ་བཞིན་དུ་རྡུལ་
སྙེད་ཀྱི་ཞིང་ཁམས་རྣམས་སུ་སྤྲུལ་པ་སྣ་ཚོགས་འགྱེད་ཅིང་མི་མཇེད་འདི་ན་ཡང་པདྨ་འབྱུང་གནས་ཀྱི་
སྐུར་སྤྲུལ་པ་སོགས། སྐུ་གསུམ་གྱི་བཀོད་པ་དུས་གཅིག་ཏུ་བཀོད་པར་མཛད། ཆོས་སྐུའི་ངང་ལས་

མ་གཡོས་བཞིན་དུ་སྔོན་གྱི་དུས་སུ་སྤྲུལ་པ་འགྱེད་པའི་སྐྱེས་རབས་ནི། སྔོན་རྡོ་རྗེ་འཆང་དུ་བཞེངས་
ནས་རྣམ་པར་སྣང་བྱེད་ཀྱི་བུ་ལྔར་དབང་བསྐུར། དགེ་སློང་ཐུབ་དཀའ་གཞོན་ནུར་སྤྲུལ་ནས་དན་ཕག་
དང་ཐར་པ་ནག་པོར་ཆོས་བསྟན། རྣལ་འབྱོར་པ་ནུས་ལྡན་རྡོ་རྗེར་སྤྲུལ་ནས་བསྐལ་བཟང་སངས་རྒྱས་
སྟོང་ལ་དང་པོར་དབང་བསྐུར།དེ་ནས་འཛམ་གླིང་བྱེ་བ་ཕྲག་ས་ཡར་པད་འབྱུང་བྱེ་བ་ཕྲག་ས་ཡར་
སྤྲུལ་པ་ལས། མི་མཇེད་འདིར་མང་པོས་བཀུར་པའི་རྒྱལ་རྒྱུད་བྱེ་བ་བདུན་འབུམ་སོགས་ཀྱི་རིང་ལ་
སློབ་དཔོན་པདྨ་འདི་གསང་སྔགས་སྨྲ་བ་པདྨའི་བླ་མ་དང། གུ་རུ་གྲགས་པའི་བླ་མ། བདེ་སྐྱོང་རྡོ་རྗེ་དང།
ཟག་མེད་འོད་གསལ་དང། ཀ་ལི་འདུལ་སྐྱོང། ས་མ་དྷི་འཆིང་དང། ཡོན་ཏན་བློ་ལྡན་དང། ཐབས་
ཤེས་དབྱིངས་སྦྱོར་དང། གོའུ་ཏ་མ་དང། སངས་རྒྱས་ཀུན་ཏུ་འཆང་དང། གཙུག་ཕུད་རིས་བཟང་གི་ཚ་
བོ་དང། སྤྲིན་ལྡན་རྒྱལ་ཁམས་འདུལ་བའི་སྤྲུལ་སྐུ་སྣ་ཚོགས་སོགས་གང་འདུལ་སྤྲུལ་སྐུའི་བཀོད་པར་
སྤྲུལ་ནས་འགྲོ་དོན་རྒྱ་ཆེར་མཛད་ཅིང། སླར་ཡང་ཤཱཀྱ་ཐུབ་པའི་བསྟན་པ་འདིར་ངོ་མཚར་རྨད་དུ་
བྱུང་བར་སྤྲུལ་ནས་སྤྱིར་མི་མཇེད། དགོས་འཛམ་གླིང། ཁྱད་པར་བོད་ཁམས་ཆོས་ལ་བཙུད་པར
དགོངས་ནས་ནུབ་ཕྱོགས་བདེ་བ་ཅན་དུ་སངས་རྒྱས་སྣང་བ་མཐའ་ཡས་ཀྱི་ཐུགས་ཀློང་དུ་ཐིམ་པར་
གྱུར་ཏོ། །དེ་ནས་འཕགས་པ་སྤྱན་རས་གཟིགས་ཀྱིས་སངས་རྒྱས་སྣང་བ་མཐའ་ཡས་ལ་སྤྱིར་མི་མཇེད་
དང།དགོས་འཛམ་གླིང།ཁྱད་པར་བོད་ཁ་བ་ཅན་ལ་ཐུགས་རྗེ་སྤྲུལ་པའི་སྐུར་བཞེངས་པར་བསྐུལ་བས།
དེའི་མོད་ལ་སངས་རྒྱས་སྣང་བ་མཐའ་ཡས་ཀྱི་ཐུགས་ཀ་ནས་འོད་ཟེར་བྱེ་བ་ཁྲག་ཁྲིག་དཔག་ཏུ་མེད་པ་
སངས་ཀྱི་ཞིང་ཐམས་ཅད་དུ་འཕྲོས་ནས་ཕྱོགས་བཅུའི་སངས་རྒྱས་ཐམས་ཅད་ཀྱི་མཁྱེན་པའི་ཡེ་ཤེས།
བརྩེ་བའི་ཐུགས་རྗེ། ནུས་པའི་མཐུ་སྟོབས་ཐམས་ཅད་ཀྱི་ངོ་བོ་འོད་ཟེར་གྱི་རྣམ་པར་སངས་རྒྱས་སྣང་
བ་མཐའ་ཡས་ཀྱི་ཐུགས་ཀར་བསྡུས་ནས་རྡོ་རྗེ་ཧྲཱིཿཡིག་གི་རྣམ་པ་འོད་ཟེར་ལྔ་དང་ལྡན་པ་ཞིག་སྐར་
མདའ་ཆད་པ་ལྟར། ནུབ་ཕྱོགས་ཨོ་རྒྱན་གྱི་ཡུལ་དྷ་ན་ཀོ་ཤའི་མཚོ་དབུས་པདྨ་གེ་སར་མཛེས་པའི་
ལྷུམས་སུ་ཞུགས་པ་ལས་མཚན་དཔེའི་ཡོན་ཏན་གྱིས་སྤྲས་པའི་སྐུ་བལྟམས། མཁའ་འགྲོ་རྣམས་
ལ་གསང་སྔགས་མང་པོ་གསུངས་ནས་སྐབས་ཤིག་ཨོ་རྒྱན་གྱི་རྒྱལ་པོ་ཨིནྡྲ་བྷུ་ཏིས་སྤྱན་དྲངས་ནས་ཨོ་

རྒྱན་གྱི་ཡུལ་ཁམས་ཐམས་ཅད་ལ་དབང་བསྒྱུར་ཏེ་རྒྱལ་སྲིད་ལོ་ལྔའི་བར་དུ་བཟུང་ནས་ཆོས་ཀྱི་ཁྲིམས་
ལ་བཀོད་ནས་རྒྱལ་སྲིད་ཆོས་ཀྱིས་བསྐྱངས།དེ་ནས་རྒྱལ་སྲིད་སྤངས་ཏེ་བསིལ་བའི་ཚལ་དུ་གཤེགས
ནས་ལོ་ལྔར་བཞུགས། བརྟུལ་ཞུགས་ཀྱི་སྤྱོད་པ་མཛད། དེ་ནས་མཁས་པ་མང་པོར་ཕྱི་ནང་གི་རིག་
གནས་ཐམས་ཅད་གསན། དགེ་སློང་ཀུན་དགའ་བོའི་མདུན་ནས་བསྙེན་པར་རྫོགས། པྲ་ཆེན་ཧ་སྟིའི་
སྤྱན་སྔར་ཡོ་གའི་རྒྱུད་སྡེ་ཐམས་ཅད་གསན། གསང་སྔགས་ཡོ་གའི་ལྷ་ཐམས་ཅད་ཀྱི་ཞལ་མཐོང། དེ་
ནས་དུར་ཁྲོད་སྐུ་ལ་རྫོགས་སུ་ལོ་ལྔར་བཞུགས། འོག་མིན་དུ་གཤེགས་ནས་དཔལ་ཀུན་ཏུ་བཟང་པོ་
ལས་རྫོགས་ཆེན་སེམས་རྨད་བཅོ་བརྒྱད་གསན། དུར་ཁྲོད་བདེ་ཆེན་བརྡལ་དུ་ལོ་ལྔར་བཞུགས།མཁའ་
དབྱིངས་རྣམ་དག་ཏུ་གཤེགས། རྡོ་རྗེ་སེམས་དཔར་ཏནྟྲ་སྡེ་བཅོ་བརྒྱད་གསན། དུར་ཁྲོད་ལྷུན་གྲུབ་
བརྩེགས་སུ་ལོ་ལྔར་བཞུགས། ཀུན་ཏུ་འཆང་ལས་བཀའ་འདུས་ཆོས་ཀྱི་རྒྱ་མཚོའི་རྒྱུད་ཐམས་ཅད་
གསན། དུར་ཁྲོད་ལངྐ་བརྩེགས་སུ་ལོ་ལྔར་བཞུགས། རིག་འཛིན་དགའ་རབ་རྡོ་རྗེ་ལས་རྫོགས་ཆེན་
སྙིང་ཐིག་གི་རྒྱུད་བཅུ་བདུན། བཀའ་སྲུང་ནག་མོའི་རྒྱུད་དང་བཅོ་བརྒྱད་གསན། རང་རིག་སྐྱེ་མེད་ས་
གསུམ་མོས་སྤྱོད་ཀྱི་ས། མ་དག་ས་བདུན། དག་པ་ས་གསུམ་དུས་གཅིག་གནོན། དེ་ནས་དུར་ཁྲོད་པདྨ་
བརྩེགས་སུ་བྱོན་ནས་ལོ་ལྔར་བཞུགས། ཕྱག་རྡོར་སྤྲུལ་པ་དེ་ཝ་བཟང་སྐྱོང་བསྟེན། གསང་སྔགས་
སྤྱི་ཏིའི་རྒྱུད་སྡེ་སོགས་ཏནྟྲ་མང་པོ་གསན། དེ་ནས་དུར་ཁྲོད་ལོ་ཀ་བརྩེགས་སུ་བྱོན་ནས་ལོ་ལྔར་
བཞུགས། མཁའ་སྤྱོད་མཁའ་འགྲོ་ལས་ཀྱི་དབང་མོ་ཆེ་དང། རིག་འཛིན་རྡོ་རྗེའི་ཆོས་དང། རྒྱ་གར་སེར་
སྐྱ་བྲག་ཏུ་རིག་འཛིན་ཤྲཱི ི་སེདྷ ་བསྟེན་ནས་དེ་དག་ཐམས་ཅད་ལས་དབང་དང་བཀའ་གཏད་ངོ་སྤྲོད་
དཔག་མེད་གསན། མཆོག་གི་དངོས་གྲུབ་བརྙེས། དེ་ནས་དུར་ཁྲོད་གསང་ཆེན་རོལ་པར་ལོ་ལྔར་
བཞུགས་ནས་བརྟུལ་ཞུགས་མཐར་ཕྱིན། དེ་ནས་རྒྱ་ནག་རི་བོ་རྩེ་ལྔར་བྱོན་ནས། འཕགས་པ་
འཇམ་དཔལ་ལས་རྩིས་སྒོ་བརྒྱད་ཁྲི་བཞི་སྟོང་གསན། ཐམས་ཅད་ཐུགས་སུ་ཆུད་ཇི་ལྟ་ཇི་སྙེད་མཁྱེན་
པའི་ཀློང་རྡོལ། དེ་ནས་གནས་ཉི་ཤུ་རྩ་བཞིར་མཛད་པ་སོ་སོར་བསྟན། ཡུལ་ཆེན་སོ་གཉིས་དང་མཁའ་
འགྲོའི་གནས་སོགས་ཡུལ་གྲུ་ཐམས་ཅད་དུ་སྤྲུལ་པ་མང་པོའི་བཀོད་པ་མཛད། ཁྱད་པར་དུ་ཤན་པའི་

གྲོང་ཁྱེར་དུ་རང་རང་དང་རིགས་མཐུན་གདོལ་བ་ལག་ན་ཀ་ཏིར་སྤྲུལ། བསིལ་བའི་ཚལ་དུ་སླར་ཡང་
ཕྲིན་ལས་རྡོ་རྗེ་གཞོན་ནུར་བཞེངས་ནས་དམ་སྲི་ཐམས་ཅད་བསྒྲལ། དེ་བཞིན་དུ་འཇམ་དཔལ་དམར་
སེར་སྤྲུལ་ནས་ཚངས་རིགས། མ་ཧཱ་གདོང་དྲུག་ཏུ་སྤྲུལ་ནས་བཙན་འགོང། དྲེགས་པ་ཀུན་འདུལ་སྤྲུལ་
ནས་དྲེགས་ཚོགས། རྡོ་རྗེ་ཁྱུང་ཆེན་དུ་སྤྲུལ་ནས་ས་བདག །གསང་བ་འདུས་པར་སྤྲུལ་ནས་ཁྱབ་
འཇུག །དབང་ཆེན་དྲག་པོར་སྤྲུལ་ནས་བེ་དཀར་ནག །ཡཀྴ་མེ་དབལ་དུ་སྤྲུལ་ནས་གནོད་སྦྱིན་
སོགས་མདོར་ན་སྣང་སྲིད་ཀྱི་ལྷ་སྲིན་དྲེགས་པ་ཅན་ཐམས་ཅད་བཏུལ། དུར་ཁྲོད་ཕུ་ལུང་ནག་པོར་བྱོན་
ནས་སྣང་སྲིད་ལྷ་སྲིན་སྡེ་བརྒྱད་ཐམས་ཅད་དམ་ལ་བཏགས། སྲོག་སྙིང་ཕྲོགས། སངས་རྒྱས་བསྟན་
པའི་སྲུང་མར་བསྐོས། དེ་ནས་བྱ་རྒོད་ཕུང་པོའི་རིར་བྱོན་ནས་གསེར་དངུལ་བཻ་ཌཱུརྱ་སྣ་ཚོགས་ཀྱི་བཅུད་
ལེན་པར་མཛད་པས་ཐུན་མོང་གི་དངོས་གྲུབ་ཐམས་ཅད་ཐོབ།དེ་ནས་ལྷ་དབང་ཕྱུག་གི་ཆོ་འཕྲུལ་
ཙནྡྷན་ནགས་ཚལ་དུ་ཤིང་གི་ལིངྒ་འདོམ་གང་སྐྱེས་པ་དང། ཨུ་མའི་བླ་མཚོ་དང། ཤེལ་གྱི་ཕ་བོང་རྣ་
སྒྲོག་གི་མངོན་ཤེས་ཅན་གསུམ་བྱུང་ནས་ཕྱི་རོལ་མུ་སྟེགས་པ་ལ་སྡོང་གྲོགས་དང་དངོས་གྲུབ་སྟེར་ཞིང་
ནང་པ་སངས་རྒྱས་ཀྱི་སྡེ་དགེ་འདུན་ལ་ཤིན་ཏུ་གནོད་པར་གྱུར་པའི་སྐབས་སུ། སློབ་དཔོན་ཆེན་པོས་རྡོ་
རྗེ་གདན་དུ་འཁོར་ལོར་སྒྱུར་བ་དྲུ ག་གི་དཀྱིལ་འཁོར་བསྒྲུབས་ནས་ཕུ ར་པ་གསུ མ་འཁྲབ་པ་དང།
འབར་བ་དང་བཅས་ནས་བྱུང་བས། དང་པོ་ཁམས་གསུམ་རྣམ་རྒྱལ་གྱི་ཕུར་པ་ཙནྡན་གྱི་ལིངྒར་
འཕངས་པས་ནགས་ཚལ་བཅས་པ་ཚིག །གཉིས་པ་བདུད་རྩི་འཁྱིལ་བའི་ཕུར་པ་མནྡྷ་ར་བས་བདུད་
མཚོར་བཏབ་པས་རྗེས་མེད་དུ་བསྐམས། གསུམ་པ་སྟོབས་པོ་ཆེའི་ཕུར་པ་སྒྲུབ་གཡོག་ལ་གཏད་ནས་
དེ་ཉིད་ཀྱིས་ཤེལ་གྱི་ཕ་བོང་ལ་བཏབ་པས་རྡུ ལ་ཕྲན་དུ་གཏོར་ནས་སངས་རྒྱས་ཀྱི་བསྟན་པ་ལ་ཕན་
ཐོགས་རྒྱ་ཆེ་ཞིང་རྒྱུན་མི་ཆད་པ་ད་ལྟའི་བར་དུ་བྱུང། དེ་ནས་མུ་སྟེགས་ཀྱི་ལྷ་སྲུང་ཐམས་ཅད་ཁྲོས་ནས་
ཆུ་བོ་ཆེན་པོ་གསུམ་འཕྱུར་ནས་ས་ཐམས་ཅད་ཆུའི་ནང་དུ་ནུབ་པར་ཕྱོགས་ཚེ། ཨོ་རྒྱན་ཆེན་པོ་སེངྒེ་སྒྲ་
སྒྲོགས་ཀྱི་སྐུར་བཞེངས་ནས་རྡོ་རྗེ་ས་ལ་བརྡབས་པས་ས་གས་ནས་ཆུ་ཐམས་ཅད་ས་འོག་ཏུ་སོང་བའི་
ཤུལ་སྔར་ལྟར་གྱུར། མཐའ་དམག་མ་རུངས་པ་འབུམ་ཚོ་བདུན་ཙམ་ཤའི་ཆུ་བོར་གྲུ་གཟིངས་སྟོང་

ཕྲག་མང་པོར་བསྐྱལ་ནས་སངས་རྒྱས་ཀྱི་བསྟན་པའི་གཙུག་ལག་ཁང་མང་པོ་སྔར་བཤིག །དགེ་འདུན་
མང་པོ་བསད་ཅིང་ད་དུང་དེ་བཞིན་བྱེད་དུ་འོང་བས་སློབ་དཔོན་གྱིས་ཆུའི་ཚུར་ཁ་ནས་ཐལ་མོ་བརྡབས་
པས་གྲུ་གཟིངས་ཀྱི་ནང་གི་བདུད་དམག་ཐམས་ཅད་བརྒྱལ། གྲུ་གཟིངས་ཐམས་ཅད་འུབས་ཀྱིས་
བསྡུས་ནས་བྱིན་བརླབས་མཛད་པས་བདུད་དམག་ཐམས་ཅད་བདེ་སྟོང་དབྱེར་མེད་ཀྱི་ངང་དུ་གྲོལ་ལོ།།
དེ་ནས་རྒྱ་གར་གྱི་རིག་འཛིན་བརྒྱད་ལས་བཀའ་བརྒྱད་སོ་སོའི་སྨིན་གྲོལ་རྒྱས་པར་གསན། མཆོད་རྟེན་
རིན་ཆེན་བརྩེགས་པ་འཕྲུལ་བཟོས་བཞེངས་ནས་རབ་གནས་སྐབས་སུ་ཡེ་ཤེས་ཀྱི་མཁའ་འགྲོས་ལུང་
བསྟན་ནས་དུར་ཁྲོད་བསིལ་བའི་ཚལ་དུ་གཤེགས་ཏེ་དཔལ་བདེ་བྱེད་བརྩེགས་པའི་མཆོད་རྟེན་ལས་
བསྒྲུབ་པ་བཀའ་བརྒྱད་ཀྱི་ནང་ནས་བདེ་གཤེགས་ཀུན་འདུས་ཀྱི་སྒྲོམ་བུ་སྤྱན་དྲངས་ཏེ་སྨིན་གྲོལ་གྱི་
བཀའ་དབང་ཐོབ། རྩ་བའི་སྤྱི་རྒྱུད་ལྔ། སྒོས་རྒྱུད་བཅུ། ལུང་ལྔ་སོགས་མཁའ་འགྲོ་ལས་ཀྱི་དབང་
མོ་ཆེས་མངོན་སུམ་དུ་གནང། དུར་ཁྲོད་བརྒྱད་དུ་བསྒྲུབས་པས་བཀའ་སོ་སོའི་དངོས་གྲུབ་ཐོབ། དཔལ་
སོ་སོའི་ཞལ་མཐོང། རྒྱུད་སྡེ་ཐམས་ཅད་ཐུགས་ལ་ཤར། ཆེ་མཆོག་ཡོན་ཏན་གྱི་བདུད་རྩི་སྨན།
ཡང་དག་ཐུགས་ཀྱི་རུ་ལུ་འབྲུ་བརྒྱད། འཇམ་དཔལ་སྐུའི་འཁོར་ལོ་བཞི། པདྨ་གསུང་གི་རྟ་སྐད་
ཐེངས་གསུམ། ཕུར་པ་ཕྲིན་ལས་ཀྱི་ཕུར་པ་རྒྱུད་བཞི། མ་མོ་རྦོད་གཏོང་གི་མ་མོ་རྩ་རླུང། འཇིག་རྟེན་
མཆོད་བསྟོད་ཀྱི་དྲེགས་པ་དབང་བསྡུད། དམོད་པ་དྲག་སྔགས་ཀྱི་སྡེ་བརྒྱད་སྲོག་སྙིང་གི་དགོངས་པ་
སོགས་སྒྲུབ་སྡེ་བརྒྱད་ཀྱི་དགོངས་པ་ཐུགས་ལ་ཤར། ཁྱད་པར་ཞི་བའི་སྒོ་ནས་ཚེ་ཡི་དངོས་གྲུབ་དང།
ཁྲོ་བོའི་སྒོ་ནས་བདེ་གཤེགས་འདུས་པའི་ལྷ་ཚོགས་བདུན་བརྒྱ་ཉེར་ལྔ་དང་དགོངས་པ་རོ་གཅིག་ཏུ
འདྲེས་ནས་མཆོག་གི་དངོས་གྲུབ་ཕྱག་རྒྱ་ཆེན་པོའི་རིག་འཛིན་བརྙེས། སླར་ཡང་རིག་འཛིན་བརྒྱད་
ལ་ཕུར་དབང་བསྐུར་ནས་སྔར་གྱི་བཀའ་དྲིན་གསོས། དེ་ནས་ཟ་ཧོར་སོགས་གདུལ་བྱ་རྣམས་འདུལ་
བའི་དུས་ལ་ཁབས་སམ་མ་བབས་ཡེ་ཤེས་ཀྱི་སྤྱན་གྱིས་གཟིགས་ནས། དམ་ཚིག་ཚོད་ཡོད་བྱེད་པའི་
གྲོགས་མི་འགྲོག །ཆོས་སྨྲ་གོ་དྲེད་ཁྱེར་བའི་འཁོར་མི་བསྟེན། །དད་པ་སྣུམ་དྲེད་སོང་བའི་ཁྱུར་
མི་བསྡད། །གདམས་ངག་སྣོད་རྙིང་པ་ལ་ཆོས་མི་འཆད། །ཅེས་དམ་བཅའ་བཞི་མཛད་ནས་དྷ་ན་

ཀོ་ཤར་གཤེགས་ནས་མཁའ་འགྲོ་རྣམས་ལ་ཆོས་གསུངས་ནས་བར་སྣང་གི་གཟའ། རྒྱ་མཚོའི་ཀླུ།
སྨན་མོ་མི་བཟད་པ་སོགས་དམ་ལ་བཞག་ནས་དེ་ནས་དུས་གསུམ་གྱི་བདུད་ཐམས་ཅད་མཆོད་རྟེན་
བང་རིམ་དགུ་པའི་འོག་ཏུ་མནན། རྒྱལ་ཆེན་བཞིས་རྒྱལ་མཚན་གཏད་གདུལ་བྱ་འདུལ་བའི་དུས་ལ་
བབས་ནས་ཐོག་མར་ཟ་ཧོར་རྒྱལ་པོས་གསོན་བསྲེགས་བྱས་པས་མེ་དཔུང་རྒྱ་མཚོར་བསྒྱུར་ནས་དད་
པ་ལ་བཀོད། དེ་ནས་ཚེ་ཡི་རིག་འཛིན་སྒྲུབ་ཕྱིར་རི་བོ་ཏ་མ་ཞེས་མེ་ཏོག་གི་ཆར་འབེབས་པ། འཇའ་
ཚོན་གུར་ཕུབ་པ། དྲི་བཟང་གི་ངད་པ་ལྡང་བ་སོགས་ཡོན་ཏན་དུ་མས་བརྒྱན་པའི་ལྷོ་ནུབ་བྲག་ཕུག་མ་
ར་ཏི་ཀར་མནྡྷ་ར་བ་དང་ལྷན་ཅིག་ཏུ་ཕེབས་ནས་འཆི་མེད་ཚེ་ཡི་རིག་འཛིན་གྲུབ་ནས་དུས་ད་ལྟའི་བར་
དུ་རྡོ་རྗེའི་སྐུར་བཞུགས་པ་ཡིན་ནོ། །དེ་ནས་རྒྱལ་པོ་ཨ་ཤྭ་ཀས་ཟངས་ཆེན་ཁ་སྦྱར་དུ་མར་ཁུའི་ནང་
དུ་བསྲེགས་པ་ཟངས་ནང་པདྨ་འདོམ་དོ་འཕགས་པའི་སྟེང་ན་འོད་ལམ་མེར་བཞུགས་ནས་རྒྱལ་པོ་དད་
པ་ལ་བཀོད། བཤགས་པར་མཆོད་རྟེན་བྱེ་བ་སྨོན་ལམ་བཏབ་ནས་གྲུབ། སྐབས་ཤིག་འཕགས་ཡུལ་དུ་
མུ་གེ་བྱུང་བས་ཨོ་རྒྱན་གྱིས་བྱང་ཤར་ནས་འཛམ་བྷ ་ལའི་ཐུ གས་རྒྱུ ད་བསྐུ ལ་ནས་འདོད་དགུ འི་
ཆར་བབས། ཙམ་པའི་ཕྱོགས་ནས་འབྲས་ཀྱི་གཏེར་ཁ་རྡོལ། དངོས་པོ་སྣ་ཚོགས་གསེར་འགྱུར་མཛད་
ནས་ཐམས་ཅད་བདེ་བར་བཀོད། ནད་ཀྱི་བསྐལ་པ་ཅུང་ཟད་བྱུང་བར་སངས་རྒྱས་སྨན་བླའི་ཐུགས་
རྒྱུད་བསྐུལ་ནས་སྨན་བླའི་སྐུ་ལས་བདུད་རྩིའི་ཆར་བབས། ཨོ་རྒྱན་ཆེན་པོ་ལ་སྨན་གྱི་བུམ་པ་
གནང་ནས་དེའི་མཐུས་ནད་ཐམས་ཅད་སངས་ནས་སྐྱེ་འགྲོ་བདེ་བར་མཛད། ཆུ་བོ་ཆེན་པོ་གཙང་པོ་
དང་མཚུངས་པ་གཉིས་ས་འོག་ཏུ་བཅུག །ཆུ་མེད་པར་གྲུབ་ཆུ་བཏོན་ཏེ་འགྲོ་དོན་དཔག་མེད་མཛད་པ་
སོགས་སྤྲུལ་པ་ཡང་སྤྲུལ་དཔག་ཏུ་མེད་པར་སྤྲུལ་ནས་ཕྲིན་ལས་རྣམ་པ་བཞིས་གདུལ་བྱའི་དོན་དཔག་
ཏུ་མེད་པར་མཛད་དོ། །དེ་ནས་བྷེ་ཏའི་ཡུལ་དུ་བྱོན་ནས་ཀླུ་གྲུབ་རྗེས་སུ་བཟུང། སམ་བྷ་ལར་བྱོན་
ནས་ཨཱརྱ་དེ་ཝ་རྗེས་སུ་བཟུང། དེ་ནས་མུ་སྟེགས་རྒྱལ་པོ་ནོར་བུ་འོད་ལྡན་གྱི་རྣམ་ཤེས་འོག་མིན་དུ་
སྤར་ནས་དེའི་ཤུལ་བཟུང་ནས་ནང་པའི་བསྟན་པ་རྒྱས་པར་མཛད། དེ་ནས་ཨོ་རྒྱན་ཡུལ་གྱི་གདུལ་བྱའི་
དོན་དུ་གང་ལ་གང་འདུལ་སྤྲུལ་པ་སྣ་ཚོགས་མཛད་ནས་ཡུལ་ཕྲན་ཐམས་ཅད་གྲོལ་བར་མཛད། ཊོམྦྷི་

ཧེ་རུ་ཀར་སྤྲུལ་ནས་བྲམ་ཟེའི་སྐུ་ཤ་བླངས་ནས་གཏེར་ཁ་བྱེ་བ་སྦས། བྷིར་ཝ་བར་སྤྲུལ་ནས་ཉི་མ་ཞག་
བདུན་བཟུང་ནས་བཏང། དེ་ནས་ཨོ་རྒྱན་ཡུལ་དུ་བྱོན་ནས་སྔར་གྱི་བདུད་བློན་རྣམས་ཀྱིས་ཙནྡན་
གྱི་མེར་བསྲེགས་པས་མེ་དཔུང་རྒྱ་མཚོར་གྱུར་པའི་དབུས་སུ་པདྨའི་སྡོང་པོར་མནྡྷ་བ་དང་འཁྲིལ་སྦྱོར་དུ་
བཞུགས་པས། རྒྱལ་བློན་ཐམས་ཅད་དད་ནས་ཕོ་བྲང་དུ་ཆོས་གསུངས་ཏེ། རྒྱལ་པོ་ཨིནྡྲ་བྷོ་དྷི། བཙུན་
མོ་འོད་འཆང་མ། བློན་པོ་འབངས་འཁོར་སོགས་ཚོམ་བུ་ལྔ་བརྒྱ་ཟག་མེད་དུ་གྲོལ་ལོ། །དེ་ནས་རྔ་ཐུབ་
དང།ཁ་ཆེའི་ཡུལ་དུ་བྱོན་ནས་ཧཱུཾ་ཀཱ་ར་དང་བི་མ་མི་ཏྲ་རྗེས་སུ་བཟུང་ནས་མུ་སྟེགས་ཟངས་གླིང་དུ་བྱོན་
ཏེ་ཕྱི་རོལ་པའི་སྟོན་པ་ལྔ་བརྒྱ་དང་རྩོད་པ་མཛད་པས་ལུང་རིགས་ཀྱིས་ཚར་བཅད། ངན་སྔགས་
བདག་པོ་གནམ་ལྕགས་ཐོག་གིས་བསྒྲལ་ནས་དག་པའི་ཞིང་དུ་བཀོད། དེ་ནས་གསེར་གླིང་གི་མུ་
སྟེགས་རྒྱལ་པོ་ནམ་མཁའི་ཤུགས་ཅན་གྱིས་ཕ་གུའི་སྒྲོམ་དུ་བཅུག་ནས་མེ་ལ་བསྲེགས་པས་གསེར་གྱི་
མཆོད་རྟེན་དུ་གྱུར་པར་མཐོང་ནས་དད་པ་སྐྱེས། ཐམས་ཅད་སངས་རྒྱས་ཀྱི་བསྟན་པ་ལ་བཀོད། མུ་
སྟེགས་འགའ་ཞིག་གིས་ཆུ་ལ་འཕངས་པས་ཆུ་ཡིས་མ་ཁྱེར་བར་ཨོ་རྒྱན་ནམ་མཁའ་ལ་འཕུར་པས་ཆུ་
ཡར་ལོག་ནས་ཕྱི་རོལ་མུ་སྟེགས་ཀྱི་རྒྱལ་པོའི་ཕོ་བྲང་སྡེ་དང་བཅས་པ་ཆུའི་ནང་དུ་ནུབ་ནས་སྐྱབས་སུ་
བསྟེན་པར་འཇིགས་པ་ལས་གྲོལ། ཐམས་ཅད་ཤཱཀྱའི་བསྟན་པར་གྱུར་ཏོ། །དེ་ནས་རི་བོ་ཏ་ལའི་རྩེ་མོར་
ཤེལ་གྱི་མཆོད་རྟེན་བང་རིམ་སུམ་ཅུ་སོ་གསུམ་པ་ཞིག་བཞེངས་པའི་སྐབས་སུ་མེ་ཏོག་གི་ཆར་བབས།
མཆོད་རྟེན་དེའི་བུམ་པར་བཞུགས་ནས་གདུལ་བྱའི་ཁམས་ལ་གཟིགས་པས་རྒྱ་གར་རྡོ་རྗེ་གདན་དུ་མུ་
སྟེགས་ཀྱི་རྒྱལ་པོ་ཀྵ་ཡི་ཁྱབ་འཇུག་གིས་སངས་རྒྱས་ཀྱི་བསྟན་པ་དང་སེམས་ཅན་ལ་ཤིན་ཏུ་གནོད་
པར་གཟིགས་ནས་སྤྲུལ་པ་གཉིས་འགྱེད་ནས་གཅིག་བདེ་མཆོག་དུས་སྙིང་དང་གཅིག་ཉ་རུ་གྱུར་ནས་
རྒྱལ་པོ་བསྒྲལ། ཡུལ་ཁམས་སྡེ་འབངས་ཐམས་ཅད་སྔར་བཞིན་སངས་རྒྱས་ཀྱི་བསྟན་པ་ལ་བཀོད་
ནས་ཤཱཀྱའི་བསྟན་པ་རབ་ཏུ་རྒྱས་པར་མཛད་དོ། །དེ་བཞིན་དུ་སྤྲུལ་པ་གྲངས་མེད་པར་སྤྲུལ་ནས་
གཙུག་ལག་ཁང་ཆེན་པོ་འབུམ་ཚོ་བདུན། ཕྲ་མོ་བྱེ་བ་དང་དགུ་ཁྲི་སོགས་བཞེངས་ནས་འཛམ་བུ་གླིང་
སོགས་གདུལ་བྱ་མཐའ་ཡས་པའི་དོན་མཛད། བལ་ཡུལ་ཡང་ལེ་ཤོད་དུ་བལ་མོ་ཤཱཀྱ་དེ་མ་ཡུམ་དུ་

བསྟེན་ནས་གཏེར་ཁ་བསམ་གྱིས་མི་ཁྱབ་པའི་བཅའ་གཞི་བཀོད་དེ་སྦས་པར་དགོངས་ཚེ། བདུད་
དང་དམ་སྲི་སོགས་དམ་ལ་འདོགས་ཕྱིར་དཔལ་ཆེན་རྡོ་རྗེ་ཕུར་པའི་སྐུར་བཞེངས་ནས་བདུད་དང་དམ་
སྲི་སོགས་དམ་ལ་བཏགས། ཕུར་སྲུང་བཅུ་གཉིས་སྲུང་མར་བསྐོས། ཧེ་རུ་ཀ་ཀམྦོའི་རྒྱུད་ལ་བརྟེན་ནས་
དཔལ་ཡང་དག་གི་སྒྲུབ་ཐབས་བརྩམས་ནས་དེའི་སྒོ་ནས་བསྒྲུབ་པ་མཛད་པས་ཕྱག་རྒྱ་ཆེན་པོ་མཆོག་
གི་དངོས་གྲུབ་བརྙེས།སྣང་སྲིད་ཐམས་ཅད་ཟིལ་གྱིས་མནན་ནས་ཕྲིན་ལས་རྣམ་པ་བཞིས་གང་འདུལ་
བཀོད་པ་རྒྱ་མཚོར་སྤྲུལ་ནས་རྒྱ་གར་དུ་མི་ལོ་སུམ་སྟོང་དང་དྲུག་བརྒྱར་བཞུགས་ནས་བསྟན་པ་དང་
སེམས་ཅན་གྱི་དོན་མཛད་དོ། །
༈ དེ་ནས་བོད་ཁ་བ་ཅན་དུ་བྱོན་ཚུལ་ཅུང་ཟད་ཙམ་ཞིག་བརྗོད་ན་བོད་ཀྱི་ལྗོངས་འདིར་རྒྱལ་པོ་
གནམ་ལ་ཁྲི་བདུན། ས་ལ་ལེགས་དྲུག །ཚིགས་ལ་བཙན་ལྔ་སོགས་བྱོན་ཀྱང། དེའི་ནང་ནས་ཕྱག་ན་
རྡོ་རྗེའི་སྤྲུལ་པ་ལྷ་ཐོ་ཐོ་རིའི་སྐུ་རིང་ལ་དམ་པ་ཆོས་ཀྱི་དབུ་བརྙེས། སྤྱན་རས་གཟིགས་ཀྱི་སྤྲུལ་པ་རྒྱལ་
པོ་སྲོང་བཙན་སྒམ་པོའི་སྐུ ་རིང་ལ་དམ་པ་ཆོས་ཀྱི་སྲོལ་བཏོད།འཕགས་པ་འཇམ་དཔལ་གྱི་སྤྲུལ་པ་
ཆོས་སྐོང་བའི་རྒྱལ་པོ་ཁྲི་སྲོང་ལྡེའུ་བཙན་གྱིས་མགོན་པོ་འདི་སྤྱན་དྲངས་ནས་དམ་པའི་ཆོས་མདོ་
སྔགས་གཉིས་ཀ་དར་ཞིང་རྒྱས་པར་མཛད་ཚུལ་ནི། བོད་ཀྱི་བློན་པོ་རྣམས་དང་བཀའ་བགྲོས་མཛད་
ནས་ཐབས་མཁས་ཀྱི་ཐབས་དུ་མ་ལ་བརྟེན་ནས་མཐར་ཆོས་དར་བའི་ཚུལ་ནི། ཆོས་རྒྱལ་གྱི་སྐུ་ཞང་བི་
རྗེ་བཙན་པོ་དྲངས་ནས་ས་དཔྱད་ལེགས་ཚུལ་གྱིས་སྤྲོ་དགའ་བསྐྱེད། དེ་ནས་གཙུག་ལག་ཁང་གི་རྨང་
བཏང་བར་བོད་ཀྱི་ལྷ་འདྲེ་ཐམས་ཅད་འདུས་ནས་ཉིན་བརྩིགས་པ་མཚན་མོར་བཤིག །རི་རྡོ་ཐམས་
ཅད་ཀླུང་དུ་བསྐྱལ། ཀླུང་རྡོ་ཐམས་ཅད་རི་ལ་བསྐྱལ། དེ་ནས་ཆོས་རྒྱལ་གྱིས་རྒྱ་གར་ནག་ཐམས་
ཅད་ནས་ས་འདུལ་མཁན་གྱི་བླ་མཆོད་འཚོལ་དུ་མངགས་ནས་ཟ་ཧོར་ཡུལ་ནས་མཁན་ཆེན་བྷོ་དྷི་ས་ཏྭ་
གདན་དྲངས་ཏེ་ས་འདུལ་མཛད་པས་མ་ཐུལ་བའི་ཚུལ་མཛད་ནས། རྒྱལ་པོ་ཁྲི་སྲོང་ལྡེའུ་བཙན་ལ་
མཁན་པོས་ལུང་བསྟན་པ་ལྟར་སློབ་དཔོན་གདན་འདྲེན་དུ་ཕོ་ཉ་ལ་གསེར་ཕྱེ་བསྐུར་ནས་བཏང། སློབ་
དཔོན་ཆེན་པོ་བོད་དུ་བྱོན་པའི་ལམ་དུ་མང་ཡུལ་གྱི་རི་བོ་དཔལ་འབར་སོགས་གཡས་རི་གཡོན་དུ་སྤོས།

གཡོན་རི་གཡས་སུ་བཞག །སྤྱན་གྱིས་ལྟ་སྟངས་མཛད་པས་ཉི་ཟླ་དཔག་ཚད་དུ་ཕབ། སྡིག་མཛུབ་
ཀྱིས་ཆུ ་བོ་གྱེན་དུ ་བཟློག་པ་སོགས་མཛད་ནས་སྣང་སྲིད་ཀྱི་ལྷ་འདྲེ་ཐམས་ཅད་དབང་དུ ་བསྡུས་
ནས།དཔལ་ཆེན་མགོན་པོ་བདུན་ཅུ་རྩ་གཉིས། ཕྱི་ནང་གསང་བའི་ལྷ་སྲིན་སྡེ་བརྒྱད། དགེ་བསྙེན་
དྲེགས་པའི་སྡེ་དཔོན་སུམ་ཅུ། སྔགས་བདག་དྲེགས་པའི་སྡེ་དཔོན་བཅོ་བརྒྱད། ཡུལ་ཆེན་ཉི་ཤུ་རྩ་བཞི།
གནས་ཀྱི་མཁའ་འགྲོ་སུམ་ཅུ་རྩ་གཉིས། གངས་ཅན་བོད་ཀྱི་བརྟན་མ་བཅུ་གཉིས། སྐྱོང་མ་བཅུ་གཉིས།
གཡའ་མ་བཅུ་གཉིས། དགེ་བསྙེན་ཉི་ཤུ་རྩ་གཅིག །མགུལ་ལྷ་བཅུ་གསུམ། གཉན་ཆེན་ཐང་ལྷ།
ཡར་ལྷ་ཤམ་པོ། དམ་ཅན་རྡོ་རྗེ་ལེགས་པ་ལ་སོགས་པའི་སྲིད་པ་གསུམ་གྱི་ཆེ་དགུ་གཉན་དགུའི་ལྷ་
འདྲེ་ཐམས་ཅད་དབང་དུ་བསྡུས། བྲན་དུ་བཀོལ། ཟིལ་གྱིས་མནན། སྲོག་སྙིང་ཕྲོགས། དམ་ལ་
བཞག །གཏེར་སྲུང་དུ་བསྐོས་ནས་དཔལ་གྱི་བསམ་ཡས་ཀྱི་ས་འདུལ་མཛད་དེ་རྩིག་པའི་རྨང་བཏིང།
ཚངས་པ་དང་རྒྱ་བྱིན་གཉིས་ཀྱིས་གྱང་མཁན་བྱས། རྒྱལ་ཆེན་བཞིས་ལས་དཔོན་བྱས། རྒྱུ་སྐར་ཉེར་
བརྒྱད་དང་ཕོ་རྒྱུད་ཐམས་ཅད་ཀྱིས་ཀུ་ཅོའི་སྒྲ་དང་བཅས་ཏེ་ཉིན་པར་གཟུགས་ཅན་མིས་བརྩིགས་པ་
པས་མཚན་མོར་ལྷ་སྲིན་སྡེ་བརྒྱད་ཀྱིས་བརྩིགས་པ་མཐོ་བར་གྱུར་ནས་དཔལ་གྱི་བསམ་ཡས་མི་འགྱུར་
ལྷུན་གྱིས་གྲུབ་པའི་གཙུག་ལག་ཁང། དབུ་རྩེ་རིམ་གསུམ་བཞི། གླིང་བཞི་གླིང་ཕྲན་བརྒྱད། ཡཀྴ་
ལྟག་འོག་གཉིས། ཉི་ཟླ་ལྷ་ཁང། ཇོ་མོ་གླིང་གསུམ། མཆོད་རྟེན་བཞི། མགོན་ཁང་བཞི། རྡོ་རིང་བཞི།
ཕྱིའི་ལྕགས་རི་དང་བཅས་པ་གྲུབ་ནས་བསོད་ནམས་ཀྱི་ཞིང་མཆོག་ཏུ་གྱུར། རྟེན་དང་བརྟེན་པའི་
བཀོད་པ་ཐམས་ཅད་མདོ་སྡེ་སྣོད་གསུམ་དང་གསང་སྔགས་རྒྱུད་སྡེ་བཞི། གླིང་བཞི་དང་ལོ་རྒྱུས་སྣ་
ཚོགས་ཀྱི་བཀོད་པ་ལྟར་རི་མོ་བྲིས་ནས་རབ་ཏུ་གནས་པའི་ཚེ་མེ་ཏོག་གི་ཆར་བབ། འཇའ་ཚོན་གྱིས
ནམ་མཁའ་གང། དྲི་བཟང་གིས་ལུང་པ་ཁེངས། རྒྱུད་ཀྱི་རང་སྒྲ་སྒྲོག །འོད་དང་འོད་ཟེར་འབར།
ནང་གི་ལྷ་ཐམས་ཅད་ཀྱིས་གར་བསྒྱུར། སྐོར་བ་ལན་གསུམ་བྱས་ནས་སླར་ཡང་གདན་ལ་བཞུགས་པ་
སོགས་ངོ་མཚར་རྨད་དུ་བྱུང་ནས་མི་ལོ་བཅུ་གསུམ་བར་དུ་སྟོན་མོ་སྣ་ཚོགས་ཀྱི་བདེ་སྐྱིད་ལ་ལོངས་སྤྱོད་
དོ། །དེ་ནས་སྤྲུལ་པའི་ལོ་ཙཱ་མང་པོས་སྒྲ་བསྒྱུར་དགོས་པའི་བཀའ་ནན་ཆོས་རྒྱལ་གྱིས་གནང་བ་ལྟར།

མཁན་སློབ་གཉིས་ཀྱིས་རྒྱ་དཔེ་མེད་ཀྱང་མདོ་རྒྱུད་ཐམས་ཅད་ཐུགས་ཐོག་ནས་སཾ་སྐྲྀ་ཏའི་སྐད་དུ
གསུངས་ཤིང་རྒྱ་སྐད་བོད་དུ་བསྒྱུར། པཎྜི་ཏ་བརྒྱ་རྩ་སོགས་སྤྱན་དྲངས། བོད་ཀྱི་ལོ་ཙཱ་བ་ཉིས་བརྒྱ་
ལྷག་ཙམ་གྱིས་རྒྱ་གར་དུ་མ་བཞུགས་པའི་མཁའ་འགྲོའི་གསང་མཛོད་མང་པོ་བསྐྱུར། སངས་རྒྱས་ཀྱི་
བསྟན་པ་མཐར་རྒྱས་སུ་དར་ཞིང་བཤད་སྒྲུབ་དང་ལག་ལེན་གྱི་སྲོལ་བཏོད། དེ་སྐབས་པཎ་ཆེན་བི་
མ་ལ་དང། མཁན་ཆེན་བྷོ་དྷི་ས་ཏྭ། སློབ་དཔོན་རྡོ་རྗེ་འཆང་གསུམ་གྱིས་ཆོས་ཀྱི་འཁོར་ལོ་བསྐོར། ཁྱད་
པར་དུ་སློབ་དཔོན་ཆེན་པོས་བླ་མ་དགོངས་པ་འདུས་པ། སྒྲུབ་པ་བཀའ་བརྒྱད་སོགས་གསང་སྔགས་
མཐར་ཐུག་གི་སྨིན་གྲོལ་གདམས་ངག་གནང་ནས་རྗེ་འབངས་ཉི་ཤུ་རྩ་ལྔ། ཡེར་བའི་འོད་ལུས་གྲུབ་པ་
བརྒྱད་ཅུ། ཤེལ་བྲག་གི་སྔགས་པ་སུམ་ཅུ། ཆུ་བོ་རིའི་སྒོམ་ཆེན་བརྒྱ་རྩ། གྱིམ་ཤིང་ནག་པོ་ལ་
སོགས་པའི་སྔགས་འཆང་འབུམ་ཕྲག་སོགས་དང། ཡེ་ཤེས་ཀྱི་མཁའ་འགྲོ་འབུམ་ཕྲག་མང་པོ་དང།
མཚོ་རྒྱལ་དང་བཀྲ་ཤིས་ཁྱེ་འདྲེན། རྡོ་རྗེ་མཚོ་སོགས་དངོས་གྲུབ་བརྙེས་པའི་མཁའ་འགྲོ་རྣམས་ལ་སྔ་
ཕྱི་ཀུན་ཏུ་མཆོག་གི་སྒྲུབ་གནས་ཤེལ་བྲག་དང། མཆིམས་ཕུ་སོགས་སུ་ཆོས་གསུངས་པས་ཕྱག་རྒྱ་ཆེན་
པོ་མཆོག་གི་དངོས་གྲུབ་ལ་བཀོད་པའི་གྲུབ་རྟགས་ངོ་མཚར་བ་དང་བཅས་ཏེ་ཟུང་འཇུག་གི་གོ་འཕང་
ཐོབ་པར་གྱུར་ཏོ། །དེ་ནས་མུ་སྟེགས་ཆབ་ནག་གི་སྲོལ་ངན་མིང་ཙམ་ཡང་མེད་པར་ཚར་བཅད་ནས་
སངས་རྒྱས་ཀྱི་བསྟན་པའི་སྣང་བ་ཁྱབ་བདལ་དུ་གསལ་བར་མཛད་པ་འདིའི་བཀའ་དྲིན་འཁོར་ཐབས་
མེད་དོ། །དེ་ནས་མ་འོངས་པའི་སེམས་ཅན་སྐྱབས་མེད་མགོན་མེད་རྣམས་སྙིགས་མའི་སྡུག་བསྔལ་སྣ་
ཚོགས་ལ་སྤྱོད་པར་དགོངས་ཏེ། དུས་དེ་དང་དེར་ནད་མཚོན་སོགས་སྡུག་བསྔལ་འདི་དང་འདི་འབྱུང་
བར་མེ་ལོང་དུ་གཟུགས་བརྙན་ཤར་བ་ལྟར་མཁྱེན་ནས། དེའི་གཉེན་པོར་ཆོས་གཏེར། སྨན་གཏེར།
ནོར་གཏེར་སོགས་ཕན་ཐབས་དེ་དང་གདུལ་བྱ་དེ་དང་དེའི་ཆེད་དུ་རྫོགས་པའི་སངས་རྒྱས་ཀྱི་དགོངས་
པའི་དམར་ཁྲིད་རྫོགས་པ་ཆེན་པོ་མན་ཆད་ནས་སྲུང་འཁོར་ཟ་ཡིག་སྔགས་བདུན་སྔགས་འབུམ་ཡན་ཆད།
ཕྲིན་ལས་ནམ་མཁའ་མཛོད་ཀྱི་སྒོ་ཕྱེ་ནས་གངས་ཅན་གྱི་རི་བྲག་མཚོ་གསུམ་ཉི་ཟླའི་ཁང་པ་སོགས་ལ་
གཏེར་ཁ་བསམ་གྱིས་མི་ཁྱབ་པ་སྦས་ནས། དེ་འདོན་པའི་གཏེར་སྟོན་ཡང་དྲང་དོན་ཙམ་དུ་རྗེ་འབངས་

ཉེར་ལྔའི་སྐྱེ་བ་རེ། ངེས་པའི་དོན་དུ་སློབ་དཔོན་ཆེན་པོའི་ཐུགས་ཀྱི་འོད་ཟེར་ལས་སྤྲུལ་པའི་གཏེར་
སྟོན་བརྒྱ་རྩ་བརྒྱད་གཏེར་ཕྲན་བྱེ་བ་ས་ཡ་སོགས་རིམ་པར་བྱོན་ནས་སངས་རྒྱས་ཀྱི་བསྟན་དང་སེམས་
ཅན་ཐམས་ཅད་ལ་ཕན་པ་བླ་ན་མེད་པར་འགྲུབ་པར་ལུང་བསྟན་པ་མཛད་དོ། །དེ་སྐབས་སུ་བོན་ཆབ་
ནག་གི་ཆོ་འཕྲུལ་སྟག་མོ་རི་ཙམ་སྤྲུལ་ནས་འོང་བས་པདྨས་རྡོ་རྗེ་ཁྲོ་ལོད་དུ་སྤྲུལ་ནས་བརྟུལ་ལོ། །
ཡང་བོན་རྣམས་ཀྱིས་ཐོག་མདའ་བརྒྱ་དང་རྩ་བརྒྱད་འཕངས་པས་སློབ་དཔོན་གྱིས་ཕྱག་མཚན་རྡོ་རྗེ
འཕངས་ནས་ཉིད་སྟོད་ཁུ་ལེ་ནམ་མཁར་ཐོག་སྣོད་གཏོར་ནས་མིང་མེད་དུ་གྱུར། ས་རྡོ་ཐམས་ཅད་
གསེར་དུ་བསྒྱུར་ནས་ཆོས་རྒྱལ་ལ་གནང། ཕྱོགས་བཞིའི་རྒྱལ་པོ་ལ་ཨོ་རྒྱན་གྱིས་བཀའ་ཁྲིམས་གནང་
བས་དབང་དུ་འདུས། ཆོས་རྒྱལ་གྱིས་ཚོགས་འཁོར་བསྐོར་བ་སློབ་དཔོན་པདྨས་མཁྱེན་ནས་འབྱོན་
པར་བཞེད་པས། བདེ་ཆེན་ཞིང་ནས་ལྷ་ལྕམ། པོ་ཊ་ལ་ནས་ཀ་ལ་སིདྡྷི། མངོན་པར་དགའ་ནས་ཤཱཀྱ་
དྷེ་མ། འོག་མིན་ནས་བཀྲ་ཤིས་ཁྱེ་འདྲེན་བཞི་བྱོན་ནས་གསེར་གྱི་འཁོར་ལོའི་གདན་ལ་སློབ་དཔོན
ཆེན་པོ་བཞུ གས་ནས་མཁའ་འགྲོ་བཞིས་ཕྱོགས་བཞི་ནས་བཏེགས་ནས་མོན་ཁ་ནེ་རིང་དུ་ཕེབས།
དེའི་དུས་སུ་མཁའ་འགྲོ་ལྔ་ལ་སྙིང་ཐིག་སོགས་ཟབ་དོན་དཔག་མེད་གནང། གནས་ཆེན་ཐམས་ཅད་དུ་
བྱོན། སྤྲུལ་པ་དཔག་མེད་མཛད། ཐུན་མོང་མ་ཡིན་པའི་ངོ་མཚར་གྱི་ཆོ་འཕྲུལ་ཡང་བསྐལ་པ་སྐད་
ཅིག །སྐད་ཅིག་བསྐལ་པར་བསྒྱུར། འགྲོ་བ་རེ་རེའི་མདུན་ན་མཛད་པ་རེ་རེ་བསྟན་པ་དང། ཆོས་རྒྱལ་
ལ་འཇམ་དཔལ་གྱི་དབང་གསུངས་དུས་འཇམ་དཔལ་གྱི་དཀྱིལ་འཁོར་བྱེ་བ་མང་པོ་བསྟན། སྨན་རྒྱུད་
ཞུ་དུས་སུ་སྨན་བླ་སྤྱན་དྲངས་ནས་དེ་ལ་དྲིས་གསུངས། གཟའ་དང་སྐར་མའི་ལོ་རྒྱུས་ཞུས་པས། འདི་ལ་
དྲིས་གསུངས་ནས་འཕགས་པ་འཇམ་དཔལ་ནམ་མཁར་སྤྱན་དྲངས། ཡེ་ཤེས་མཚོ་རྒྱལ་དང་ཨ་ཙར་
ས་ལེ་གཉིས་ཀྱིས་ཁྱེད་ཀྱི་ཡོན་ཏན་སྟོན་པར་ཞུས་པ། ལོངས་སྐུ་རིགས་ལྔ་གངསཆེན་མཚོའི་ཞིང་
ཁམས་དང་གཙོ་འཁོར་དེ་དག་གི་བ་སྤུའི་ཁུང་བུ་རེ་རེ་ན་པདྨའི་སྤྲུལ་པ་ཡང་སྤྲུལ་གྲངས་མེད་པའི་ཆོ་
འཕྲུལ་གྱི་བཀོད་པ་ཐམས་ཅད་མངོན་སུམ་བསྟན་པ་སོགས་སངས་རྒྱས་ཀྱི་ཡོན་ཏན་ནུས་པ་དང། རྫུ་
འཕྲུལ་ནི་མཐའ་ཡས་སོ། །དེ་ནས་བསམ་ཡས་གཡའ་མ་ལུང་དུ་འཆི་མེད་ཚེ་ཡི་དཀྱིལ་འཁོར་ཞལ་

ཕྱེས་ནས་མངའ་བདག་གི་སྐུ་ཚེ་མི་ལོ་བཅུ་གསུམ་བསྲིངས། ལང་གྲོ་དང་ཉང་སོགས་དགུང་ལོ་སུམ་
བརྒྱ་རེ་བསྲིངས། ཡེ་ཤེས་མཚོ་རྒྱལ་དངོས་སུ་འཇའ་ལུས་རྡོ་རྗེའི་སྐུར་གྱུར་ཏོ། །དེ་ལྟར་འཆི་མེད་རྡོ་
རྗེའི་དཀྱིལ་འཁོར་དུ་སྐལ་ལྡན་སྨིན་པར་མཛད་ནས་སླར་ཡང་དམ་པའི་ཆོས་ཀྱི་གྲོང་ཁྱེར་དཀོར་སྲུང་
ཕྱིར་དྲག་སྔགས་མཐུ་ཡིས་ལྕགས་རི་ནག་པོ་ཡང་སྙིགས་མའི་དུས་སུ་དགོས་པར་མཁྱེན་ནས་མན་ངག་
བསམ་གྱིས་མི་ཁྱབ་པ་དང། ཀླུ་དང་ས་བདག་གི་གནོད་པ་བཟློག་ཕྱིར་གཏད་དཀྲུག་དང། ཁྱུང་སྒྲུབ་
གདོན་ཁྲོལ་གྱི་སྐོར་དང། སྨན་དང་སྲུང་བ་མདོས་སོགས་ལས་ཕྲན་བསམ་མི་ཁྱབ་པ་ཞིག་བཻ་རོ་ཙ་ན་
དང་ལོ་ཙཱ་ཉུང་ཤས་ཀྱིས་ལྷ་སྲིན་སྡེ་བརྒྱད་ཀྱི་སྐད་དུ་པདྨའི་གསུང་ལྟར་བསྒྱུར་ནས་བྱིན་གྱིས་བརླབས་
ཏེ་མ་འོངས་པའི་དོན་དུ་གཏེར་ཁ་དུ་མར་སྦས་ནས་ལུང་བསྟན། དེ་ནས་སློབ་དཔོན་ཆེན་པོས་ཆོས་རྒྱལ་
ལ་བོད་ཀྱི་རི་ཐམས་ཅད་ཕུག་ནས་ལ་ཐུར་མེད་པར་བྱེད། ཆུ་གཙང་པོ་སོགས་ཆུ་ཆེན་པོ་རྣམས་ས་འོག་
ཏུ་འཇུག །བྱེ་མ་ཐམས་ཅད་ནེའུ་གསིང་དུ་བསྒྱུར། རྒྱལ་པོ་རྣམ་སྲས་ཀྱི་ཕོ་བྲང་བོད་དུ་ཡོད་པར་བྱ།
རྐུན་མ་ཐམས་ཅད་ཀྱི་མགོར་འབྲུག་བཏགས། ལུང་སྐམ་ཐམས་ཅད་དུ་ཆུ་བཏོན། འཛམ་བུ་གླིང་གི་
ནོར་གྱི་འབྱུང་ཁུངས་བོད་དུ་ཡོད་པར་བྱ། དེ་ལ་སོགས་ཡོན་ཏན་ཐམས་ཅད་བོད་དུ་ཚང་བ་ཞིག་བྱའོ་
གསུངས་ཀྱང་བདུད་བློན་རྣམས་ཀྱིས་བཀག་ནས་རྔོ་མ་ཐོགས་ཀྱང་བོད་ལ་ཕན་ཐབས་སྣ་ཚོགས་མཛད་
ནས་སླར་ཡང་བཀའ་འདུས་ཆོས་ཀྱི་རྒྱ་མཚོའི་དབང་གནང། མནྡྷ་ར་བས་བརྡ་བསྟོད་མཛད། རྒྱལ་སྲས་
ལྷ་རྗེར་ལུང་བསྟན། སྐལ་ལྡན་བུད་མེད་གསུམ་ལ་ཞལ་གདམས་གནང། བེ་ཧར་དང་གཟའ་ཀླུའི་སྲོག་
སྙིང་བླངས། ཡང་སྐབས་སུ་ཞིག་ཏུ། འོ་དེ་གངས། ཤམ་པོ་གངས། ཙཱ་རིའི་གངས། ཏི་སེའི་གངས།
བོད་ཀྱི་གངས་ཆེན་བཞིར་སྒྲུབ་ཁང་མཛད། སྒྲགས་ཀྱི་ཡང་རྫོང། བསམ་ཡས་མཆིམས་ཕུ། ལྷོ་བྲག་
མཁར་ཆུ། ཡར་ཀླུང་ཤེར་བྲག །ནེ་རིང་སེངྒེ། སྟག་ཚང་ཕུག །ཡེར་བ་ཟླ་བ་ཕུག །པུ་རུ་ཕུག་མོ་ཆེ་སྟེ་བྲག་
ཕུག་ཆེན་པོ་བརྒྱད་ལ་ཡང་དབེན་མཛད། ཀོང་པོ་བྲག །ཀོང་པོ་རྒྱ་ལའི་བྲག །གཙང་གི་རུང་ཆུང་གི་བྲག །
ཤ་འུག་སྟག་སྒོའི་བྲག་སྟེ་ཕྱོགས་བཞིའི་བྲག་ལ་ཞབས་རྗེས་བཞག །ཁྲི་ཤོག་རྒྱལ་མོའི་མཚོའམ་མཚོ་
སྔོན་པོ། ཙ་རིའི་གཡུ་མཚོ། བྱང་གི་གནམ་མཚོ། ཡར་འབྲོག་མཚོ་ཆེན་ཏེ། གྲགས་པའི་མཚོ་ཆེན་བཞི་

ལ་ཕྱག་རྗེས་མདའ་རྒྱང་གང་རེ་བཞག །ལྷོ་ཕྱོགས་མོན་ཁའི་བྲག་ལ་སྐུ་རྗེས་ཆེན་པོ་སོགས་སྐུ་རྗེས་མང་
པོ་བཞག །བསྒྲུབ་གནས་ཐམས་ཅད་བྱིན་གྱིས་བརླབས།གནས་ཆེན་གནས་ཕྲན་གྲངས་མེད་
པ་ཞིག་བྱིན་གྱིས་བརླབས་ཏེ་མཐོང་ཐོས་དྲན་རེག་ཐམས་ཅད་རྣམ་པར་གྲོལ་བའི་རྟེན་དུ་བསྒྱུར། དེ་
ནས་མ་འོ ངས་པའི ་དོ ན་དུ་དགོ ངས་ནས་རྗེ ་འབངས་རྣམས་ལ་རིགས་དྲུག་གི ་སྡུག་བསྔལ་དང།
གུ་རུ་སིདྡྷིའི་ཕན་ཡོན་སོགས་ཞལ་གདམས་མང་དུ་གསུངས་ནས་རྗེ་འབངས་སོགས་བོད་ཀྱིས་བསྐྱལ་
ནས། མངའ་རིའི་གུང་ཐང་ལ་ཐོག་ནས་ཕྱི་ནང་གི་མཁའ་འགྲོ་སྤྲིན་དཔུང་འཁྲིགས་པ་ལྟ་བུའི་ཀློང་དུ་
རོལ་མོ་དང་རྡོ་རྗེའི་གླུ་གར་གྱིས་བསུས་ནས། ཟ་བྱེད་ལང་ཀའི་ཡུལ་ལམ་ལྷོ་ནུབ་སྲིན་པོའི་ཁ་གནོན་དུ་
གཤེགས་ཏེ་སྲིན་རྒྱལ་གྱི་རྣམ་ཤེས་དག་ཞིང་དུ་སྤར་ནས་ལྷ་བུ་ཆོས་འཛིན་དུ་གྱུར། ཉིད་སྲིན་རྒྱལ་གྱི་
གསོབ་ཏུ་ཞུགས་ནས་སྲིན་ཚོགས་བྲན་དུ་བཀོལ་ནས་དམ་པའི་ཆོས་ལ་བཀོད། དཔལ་གྱི་རི་བོའི་རྩེ
མོར་བདེ་ཆེན་པདྨ་འོད་ཀྱི་གཞལ་ཡས་ཁང་ཆེན་པོ་ཡེ་ཤེས་རང་སྣང་གི་ཞིང་ཁམས་ཡེ་ཤེས་རིན་པོ་ཆེའི་
རྒྱན་དུ་མས་སྤྲས་པ། ཆེ་ཆུང་བློ་ཡུལ་ལས་འདས་པ་གདུལ་བྱ་རང་རང་གི་མཐོང་སྣང་ལྟར་མཐའ་
གཅིག་ཏུ་མ་ངེས་ཀྱང། དོན་ལ་སངས་རྒྱས་པདྨའི་ཚོགས་གཉིས་ནམ་མཁའི་མཛོད་ལས་གྲུབ་པའི་འོག་
མིན་རྡོ་རྗེའི་ཞིང་ཁམས་ཆེན་པོའི་རང་བཞིན་འཇའ་ཚོན་སྣ་ལྔའི་སྤྲིན་དཔུང་འཁྲིགས་པ། མེ་ཏོག་གི་
ཆར་འབེབས་པ། དཔག་བསམ་གྱི་ལྗོན་ཤིང་སྐྱེས་པ། དྲི་བཟང་གི་ངད་ལྡང་བ། མཆོད་སྤྲིན་གྱི་རྒྱན་
བཀོད་པ། རྡོ་རྗེ་ཀླུ་གར་གྱིས་འབྱམས་ཀླས་པ། གསང་སྔགས་ཀྱི་རང་སྒྲ་སྒྲོག་པ་སོགས་ཡོན་ཏན་དུ་
མས་བརྒྱན་པ་དེར་གདུལ་བྱ་ཡང་རབ་རྣམས་ཀྱི་ངོར། དཔལ་ཀུན་ཏུ་བཟང་པོས་ཡེ་ཤེས་རྒྱ་མཚོའི་
འཁོར་ལ་ཆོས་འཁོར་རང་སྐལ་དང་འཚམས་པའི་འཁོར་ལོ་བསྐོར་ཞིང། གདུལ་བྱ་འབྲིང་པོ་རྣམས་ལ་
རིགས་ལྔ་གངས་ཆེན་མཚོའི་རྣམ་པར་བཞེངས་ནས། ས་བཅུའི་སེམས་དཔའ་དང་རིག་འཛིན་སྨིན་པ་
རྒྱ་མཚོའི་འཁོར་རྣམས་ལ་རང་སྐལ་དང་འཚམས་པའི་ཆོས་ཀྱི་འཁོར་ལོ་བརྗོད་མེད་བརྡ་ཡི་རང་སྒྲས་
གསུངས་ཤིང། གདུལ་བྱ་ཐ་མ་འཁོར་འདུས་པ་རྒྱ་མཚོ་རྣམས་ལ་རང་སྐལ་དང་འཚམས་པའི་ཆོས་ཀྱི་
འཁོར་ལོ་བསྐོར་ཏེ་ཞི་རྒྱས་དབང་དྲག་གི་ཕྲིན་ལས་རབ་འབྱམས་ལ་དབང་བསྒྱུར་ཞིང། ཐུགས་རྗེའི་འོད་

ཟེར་གྱི་སྤྲུལ་པ་ཡང་སྤྲུལ་གྲངས་མེད་པ་མཁའ་ཁྱབ་ཏུ་འཕྲོ་ཞིང་དེ་དག་གིས་ཁམས་གསུམ་རིགས་དྲུག་
གི་སེམས་ཅན་ཐར་པའི་གོ་སར་བརྟེན་པ་དང། ཁྱད་པར་དུ་བོད་ཡུལ་དུ་གཏེར་སྟོན་བརྒྱ་རྩ། གཏེར་
ཕྲན་སྟོང་རྩ་སོགས་དང། གཞན་ཡང་ཇོ་བོ་རྗེ་དང། ས་སྐྱ། བཀའ་རྒྱུད། ཞི་བྱེད་གཅོད་ཡུལ། ཇོ་ནང།
ཞྭ་སེར་སོགས་གསར་མའི་བསྟན་འཛིན་གྱི་བླ་མ་དང། བྱེ་བྲག་རིག་འཛིན་འཇམ་དཔལ་རྡོ་རྗེ་སོགས་
གང་འདུལ་གྱི་སྤྲུལ་པ་གདུལ་བྱའི་དཔལ་དུ་འཆར་ཞིང་ཡར་ངོའི་ཚེས་བཅུ་ཐམས་ཅད་དུ་དངོས་སུ་
འབྱོན་པར་ཞལ་གྱིས་བཞེས་པ་ལྟར། དད་པ་མོས་གུས་ཅན་ལ་དངོས་གྲུབ་ཆར་ལྟར་བབ། བྱིན་རླབས་
སྤྲིན་ལྟར་འཐིབས་ནས། དེའི་དུས་སུ་སྨོན་ལམ་གང་བཏབ་འགྲུབ་པ་དང། ལས་ཚོགས་གང་བསྒྲུབས་
འགྲུབ་པ་དང། བསྐལ་པ་དུ་མའི་ཚོགས་འདུམས་པ་དང། ཉམས་རྟོགས་ཁྱད་པར་ཅན་རྒྱུད་ལ་
འཆར་བ་དང། བར་དོའི་སྐབས་སུ་དངོས་སུ་མཇལ་ནས་འཁྲུལ་སྣང་དབྱིངས་སུ་གྲོལ་བ་དང། སྐྱེ་བ་
ཐམས་ཅད་དུ་ཐུགས་རྗེས་མི་འདོར་བ་དང། གདོན་བགེགས་ཐམས་ཅད་ཀྱིས་མི་ཚུགས་པ་དང། བསོད་
ནམས་དང་ཡེ་ཤེས་ཀྱི་ཚོགས་ཆེན་པོ་བདེ་བླག་ཏུརྫོགས་པ་དང། ཁྱད་པར་ཕྱི་ནང་གི་བདེན་ཞེན་ཐམས་
ཅད་སྒྱུ་མའི་རང་བཞིན་དུ་ཞིག་ནས་གཏད་མེད་ཡེ་གྲོལ་ཆེན་པོ་ཀུན་བཟང་པདྨའི་རང་ཞལ་མཇལ་ནས་
ཀ་དག་གི་དབྱིངས་སུ་འཚང་རྒྱ་བར་འགྱུར་རོ། །དེར་མ་ཟད་གུ་རུ་སིདྡྷིའི་བསྙེན་པ་ལ་འབད་བཞིན་
སྙིང་ནས་གསོལ་བ་ལན་གསུམ་བཏབ། ཕྱག་གསུམ་འཚལ་ནའང་གུ་རུས་ནམ་ཡང་རྗེས་སུ་འཛིན་པ་
དང་བདེ་ཆེན་པདྨ་འོད་དུ་སྐྱེ་བར་འགྱུར་ཏེ། རིན་ཆེན་གླིང་པའི་གཏེར་ཁ་ལས། རྗེ་བཙུན་པདྨའི་རྣམ་
ཐར་དྲན་གྱུར་ནས༔ སྙིང་པོ་བཛྲ་གུ་རུ་བགྲངས་ནས་སུ༔ གསོལ་བ་སྙིང་ནས་ལན་གསུམ་སུས་བཏབ་ན༔
གུ་རུ་པདྨས་ནམ་ཡང་རྗེས་སུ་འཛིན༔ ཟངས་མདོག་དཔལ་རིའི་ཞིང་ཁམས་དྲན་གྱུར་ནས༔ བྲིས་དང་
འདོན་དང་གཞན་ལ་སྟོན་པ་དང༔ སྙིང་གིས་སྨོན་ལམ་ཕྱག་གསུམ་སུས་འཚལ་བ༔ ཟངས་མདོག་
དཔལ་གྱི་རི་བོར་སྐྱེ་བར་འགྱུར༔ ཞེས་དང། ལེའུ་བདུན་མལས། སྐད་ཅིག་དྲན་པས་བྱང་ཆུབ་ལམ་སྣ་
འདྲེན༔ ཞེས་སོགས་ལུང་མང་ངོ། །
སླར་སྨྲས་པ། ཤིན་ཏུ་རྙེད་དཀའི་དལ་འབྱོར་ཐོབ་དུས་འདིར། །གལ་ཏེ་དོན་གྱི་སྙིང་པོ་ལོན་

༄༅། །ཨོ་རྒྱན་སངས་རྒྱས་གཉིས་པའི་རྣམ་ཐར་གཅེས་བཏུས།
འདོད་ན། །ཡིད་བཞིན་ནོར་བུ་དབང་གི་རྒྱལ་པོ་ལྟར། །དངོས་གྲུབ་ཀུན་འབྱུང་མགོན་པོར་བློ་ཕུགས་
གཏོད། །དོན་ལ་རང་རིག་ཉིད་དང་དབྱེར་མེད་ཀྱང། །གཞན་དུ་འཛིན་པའི་གཉིས་བློ་མ་ཞིག་པར། །
།ཐུགས་རྒྱུད་གཉིས་མེད་སྙིང་ལ་འཕོ་བར་ཤོག །ཅེས་པ་
མོས་གུས་ལྕགས་ཀྱུས་ཡང་ཡང་དྲངས་པ་ཡིས།
གུ་རུ་པདྨའི་བྱིན་རླབས་ཀྱི་ཟླ་ཟེར་བློ་ཡི་ཀུན་དར་ཅུང་ཞུགས་པ་མཚོ་སྐྱེས་རྒྱལ་བའི་མྱུ་གུའམ་མིང་
འདི་ཡང་དགེ་སློང་དད་པའི་ནོར་ལྡན་ཆོས་དར་གྱི་གསུང་ངོར།
གཞན་མཁས་གྲུབ་བསྟན་འཛིན་ནམ། གཞི་ཆེན་བཻ་རོ་རིན་པོ་ཆེས་བྲིས་པ་དགེའོ། །དགེའོ། །དགེའོ། །སརྦ་མངྒ་ལཾ།

༄༅། །རྒྱལ་སྲས་སྨན་ལུང་རིན་པོ་ཆེས་མཛད་པའི་གསོལ་འདེབས་རྒྱ་གར་པཎ་ཆེན་མའི་
རྣམ་བཤད་ཉི་མའི་འོད་ཟེར་ཞེས་བྱ་བ་བཞུགས་སོ། །
འབར་ཆུང་བཀྲ་ཤིས་རྒྱ་མཚོ།
སྟོབས་བཅུའི་དབང་ཕྱུག་འཆི་མེད་རྡོ་རྗེའི་སྐུ། །སྒྱུ་འཕྲུལ་གར་གྱིས་སྲིད་གསུམ་དྲེགས་པ་བཏུལ། །
འཛམ་གླིང་བསྟན་པའི་མངའ་བདག་ཐམས་ཅད་མཁྱེན། །ཨོ་རྒྱན་ཆོས་ཀྱི་རྒྱལ་པོས་དགེ་ལེགས་
མཛོད། །ངོ་མཚར་མཛད་པ་དམར་ཟླུམ་ཉི་མའི་མགྲོན། །སྨན་ལུང་རྣམ་དཔྱོད་གསེར་གྱི་ཤིང་རྟ་ཡིས། །
གངས་ཅན་འཆི་མེད་ལམ་དུ་དྲངས་པ་ན། །ས་གསུམ་མུན་པ་ངོ་ཚའི་དབྱིངས་ལ་བོར། །དགོངས་ཟབ་
སྦས་པའི་གཟི་བྱིན་བཟོད་དཀའ་ཡང་། །དངོས་བསྟན་ཚིག་གི་གསལ་བྱེད་སྣང་བ་རེས། །ཐར་འདོད་
པདྨ་དཀར་པོ་འཛུམ་པའི་མདངས། །ངོམ་ཕྱིར་གཅིག་ཏུ་འདི་ལ་བརྩོན་པར་རིགས། །
དེ་ལ་འདིར་སྙིགས་དུས་ཀྱི་ཐམས་ཅད་མཁྱེན་པ་རྒྱལ་སྲས་སྨན་ལུང་གིས་མཛད་པའི་ཨོ་རྒྱན་ཆེན་
པོའི་གསོལ་འདེབས་རྒྱ་གར་པཎ་ཆེན་མ་འདི་ཁྱབ་ཆེ་ཞིང༌། རྗོད་བྱེད་ཀྱི་ཚིག་ཉུང་ལ་གོ་བདེ་བའི་སྒྲ་
དང་སྙན་ངག་གི་ལམ་ནས་མ་དྲངས་པས་རང་བཞིན་བརྗོད་པའི་རྒྱན་ལྟ་བུར་འདུག་པ་ལས། བརྗོད་
བྱའི་དོན་ལ་རྣམ་པར་དཔྱད་ན་དངོས་ཤུགས་ཀྱི་ཟུར་མང་ཞིང་ནུས་པ་ཆེ་བ་སོགས་རྡོ་རྗེའི་རྒྱུད་ཀྱི་སྦས་
དོན་ལྟར་རྟོགས་དཀའ་བ་འབའ་ཞིག་ཏུ་སྣང་བས་འདི་ལ་བརྗོད་པར་བྱ་སྟེ།རྩོམ་པའི་ཡན་ལག་
མཆོད་པར་བརྗོད་པ་སོགས་གསུམ། རྩོམ་གཞི་རྩ་བ་རྡོ་རྗེའི་ཚིག་དགོད་པ། དངོས་ཤུགས་ཀྱི་ནུས་པའི་
ཟུར་དངོས་རྣམས་རང་ཕྱེ་སྟེ་འགྲེལ་པ། དེ་ལྟར་བཤད་པའི་མཇུག་ཡོངས་སུ་བསྡུ་བ་དང་བཞི་ལས། དང་
པོ་ནི། སྟོབས་བཅུའི་དབང་ཕྱུག་སོགས་རྐང་པ་གཅིག་གིས་ཡུལ་ཁྱད་པར་གྱི་ཡོན་ཏན་ལ་བསྔགས་པའི་
མཆོད་པར་བརྗོད་པ་བསྟན། ངོ་མཚར་མཛད་པ་སོགས་རྐང་པ་གཅིག་གིས་གཞུང་གི་ལུས་མདོར་

བསྟན། དགོངས་ཟབ་སོགས་རྐང་པ་གཅིག་གིས་བརྩམ་པར་དམ་བཅའ་བ་བསྟན་ཅིང་ཚུལ་དེ་དག་གི་
གཞུང་འགྲེལ་རྩོམ་པའི་ཡན་ལག་རྣམས་མདོར་བཤད་ནས།
༈ གཉིས་པ་རྩོམ་གཞི་རྩ་བ་རྡོ་རྗེའི་ཚིག་དགོད་པ་ནི། རྒྱ་གར་པཎ་ཆེན་བོད་ལ་བཀའ་དྲིན་ཆེ། །
པདྨ་ལས་འཁྲུངས་སྐུ་ལ་འདས་གྲོངས་མེད། །ད་ལྟ་ལྷོ་ནུབ་སྲིན་པོའི་ཁ་གནོན་མཛད། །ཨོ་རྒྱན་རིན་པོ་
ཆེ་ལ་གསོལ་བ་འདེབས། །ཞེས་པས་བསྟན།
༈ གསུམ་པ་རྐང་པ་དང་པོས་རྒྱ་བོད་གཉིས། གསུམ་པ་དང་བཞི་པས་ཨོ་རྒྱན་དང་སྲིན་པོ་གཉིས་ཏེ་
གདུལ་ཞིང་ཁྱད་པར་བ་བཞི་བསྟན། པཎ་ཆེན་ཞེས་པའི་སྒྲས་ཤེས་བྱ་ཐམས་ཅད་མཁྱེན་པ་ཚིག་གིས་
དངོས་སུ་བསྟན། མཁས་བཙུན་བཟང་གསུམ་གྱི་རྣམ་ཐར་ཟབ་མོ་ནུས་པའི་ཤུགས་ལ་བསྟན། བཀའ་
དྲིན་ཆེ་ཞེས་པའི་སྒྲས་དམིགས་པ་མེད་པ་བརྩེ་བའི་ཐུགས་རྗེ་བསམ་གྱིས་མི་ཁྱབ་པ་ཚིག་གིས་དངོས་
སུ་བསྟན། ཁྱད་པར་མཐའ་འཁོབ་མུན་པའི་གླིང་དུ་དམ་པ་ཆོས་ཀྱི་ཉི་མ་ཤར་བར་བཤད་ན་གཞན་དུ་ཅི་
སྨོས། ཞེས་པའི་ནུས་པ་ཞོར་ལ་བསྟན། ད་ལྟ་ཞེས་པའི་སྒྲས་གནས་སྐབས་འདིར་ལྷོ་ནུབ་སྲིན་པོའི་ཁ་
གནོན་དུ་ཡེ་ཤེས་སྒྱུ ་མའི་ཆོ་འཕྲུལ་གྱི་སྐུ་དངོས་སུ་བཞུགས་ནས་ཕྲིན་ལས་བཞི་ཡི་རྣམ་རོལ་རྒྱུན་ཆད་
མེད་པ་སོགས་མཛད་པའི་ཕྲིན་ལས་བསམ་གྱིས་མི་ཁྱབ་པ་ཚིག་གིས་དངོས་སུ་བསྟན། དེར་མ་ཟད་
འདས་མ་འོངས་ད་ལྟ་དུས་གསུམ་དུའང་འགྲོ་བའི་དོན་ལ་ཐུགས་རྗེ་རྒྱུན་ཆད་མེད་པ་ཚིག་གི་ནུས་
པའི་ཟུར་ལ་བསྟན། པདྨ་ལས་འཁྲུངས་ཞེས་པའི་སྒྲ་ལས་ཟུར་གསུམ་སྟོན་ཏེ། ཟུར་དང་པོས་སྐྱེ་གནས་
དག་པ་དྲི་མེད་མདངས་ལྡན་གཡུ་ཡི་རྒྱ་མཚོར་སྐྱོན་བྲལ་པདྨའི་སྦུབས་སུ་རང་བྱུང་འཆི་བ་མེད་པ་རྡོ་
རྗེའི་སྐུར་བལྟམས་པ་ཚིག་གིས་དངོས་སུ་བསྟན། ཟུར་གཉིས་པས་སངས་རྒྱས་ཐམས་ཅད་ཀྱི་གསུང་
རྡོ་རྗེ་མ་ཆགས་པདྨའི་རིགས་སུ་བསྟན། ཟུར་གསུམ་པས་སྲིད་པའི་འདམ་གྱིས་མ་གོས་པའི་དཔེ་པདྨ་
དང་དོན་སྐྱེ་གནས་བཞི་ལས་བརྫུས་སྐྱེས་ཡིན་པར་བསྟན།
༈ སྐུ་ལ་འདས་གྲོངས་མེད། །ཅེས་པའི་སྒྲ་ལས་ཚིག་གིས་ཟུར་བཞི་སྟོན་ཏེ། ཟུར་དང་པོས་སྐུ་འཆི་
བ་མེད་པ་རྡོ་རྗེ་ཚེའི་རིག་འཛིན་བརྙེས་པ་ཚིག་གིས་དངོས་སུ་བསྟན། ཟུར་གཉིས་པས་ཐུགས་སྤྲོས་བྲལ་

ལྷན་སྐྱེས་ཕྱག་རྒྱ་ཆེན་པོའི་དངོས་གྲུབ་བརྙེས་པ་ནུས་པ་ཤུགས་ལ་བསྟན། གསུམ་པས་དེར་མ་ཟད་ཐུན་
མོང་གི་གྲུབ་ཆེན་བརྒྱད། ཐུན་མོང་མ་ཡིན་པའི་དངོས་གྲུབ་བརྙེས་པ་དག་ཀྱང་དོན་གྱི་ཞོར་ལ་བསྟན།
ཟུར་བཞི་པས་དེ་དག་ཐུན་མོང་གི་ནུས་པ་བསམ་གྱིས་མི་ཁྱབ་པའི་སྒོ་ནས་སའི་སྟེང་ན་འགྲན་གྱི་ཟླ་
མེད་པ་གྲུབ་པའི་དབང་ཕྱུག་ཆེན་པོའི་རྣམ་པར་ཐར་བ་བསྟན།
༈ ཨོ་རྒྱན་རིན་པོ་ཆེ་ཞེས་པའི་སྒྲ་ལའང་གསུམ་དབྱེ་སྟེ། འཆི་བ་མེད་པ་རྡོ་རྗེའི་སྐུ་གང་དུ་བལྟམས་
པའི་ཡུལ་དང་།གཉིས་པས་ཤིན་ཏུ་དཀོན་ཞིང་ཁྱད་པར་འཕགས་པའི་མཚུངས་དཔེ་གཉིས་ཚིག་གིས
དངོས་སུ་བསྟན། ཟུར་གསུམ་པས་གསང་སྔགས་སོགས་བསྟན་པའི་འབྱུང་ཁུངས་ཨོ་རྒྱན་གྱི་ཡུལ་ཙམ་
ནའང་ཡིད་བཞིན་གྱི་ནོར་བུ་རིན་ཆེན་ལྟར་གཅེས་སྤྲས་སུ་འཛིན་པ་སའི་སྟེང་ན་བསྟན་པའི་གཙུག་
རྒྱན་མཚུངས་མེད་གོ་ནུས་པ་ཤུགས་ལ་བསྟན།
༈ སྤྱི་དོན་བཞི་པ་གསོལ་བ་འདེབས་པའི་ཚིག་གིས་བཅོས་མིན་གྱི་དད་པའི་བསམ་པ་རྩེ་གཅིག་
ཏུ་འཇོག་པ་མཇུག་ཡོངས་སུ་བསྡུ་བ་སྟེ། དེ་ལྟར་དོན་བཞིས་གཞུང་འགྲེལ་མདོར་བསྟན་པ་ནི། སྟག་
མོའི་རྔམས་སྟབས་ལྟ་བུའི་བློས། །ས་དཔྱད་མདོ་རུ་བསྡུས་ཏེ་བཤད། །ཅེས་སོ། །
༈ ད་ནི་དེ་ཉིད་རྣམ་པར་ཕྱེ་སྟེ་འགྲེལ་པ་ལས། སྡོམ་དང་པོས་བསྟན་པའི་རྒྱ་གར་ནི། སྤྱིར་འཛམ
གླིང་བྱེ་བ་ཕྲག་བརྒྱའི་དབུས་མ། བསྐལ་པ་བཟང་པོའི་རྣམ་འདྲེན་སྟོང་གིས་ཆོས་ཀྱི་འཁོར་ལོ་བསྐོར་
བའི་གནས། དབུས་ན་ཐུབ་པ་ཆེན་པོའི་བཞུགས་གནས་རྡོ་རྗེ་གདན་བྱང་ཆུབ་སྙིང་པོའི་རྒྱན་དང་བཅས་
པ་བསྐལ་པའི་མེས་ཀྱང་མི་འཇིག་པས་མཚོན། ལས་ཀྱི་བཟོ་སྣ་བཅོ་བརྒྱད་ཚང་བའི་གྲོང་ཁྱེར་ཆེན་
པོ་དྲུག །ཕལ་པའི་གྲོང་ཕྲན་ལྔ་བརྒྱ། གྲོང་བརྡལ་ཇི་སྙེད་པས་གཏམས་པ་རིགས་བཞིའི་སྐྱེ་བོ་དུ་མས་
གང་བ་རྣམས་ཀྱང་བློ་གསལ་ཞིང་ཡིད་གཞུང་བ། ཡ་རབས་ཀྱི་སྤྱོད་པ་མ་སྦགས་པས་བརྒྱན་པ་ཕུན་
སུམ་ཚོགས་པས་གཏམས་པ། གཞན་ཡང་བསྟན་པ་རིན་པོ་ཆེའི་འབྱུང་ཁུངས་རྡོ་རྗེ་གདན་དང་། ནཱ་ལེནྡྲ་
དང་། བི་ཏྲ་མ་ཤཱི་ལ་དང་། སོ་མ་པུ་རི་ལ་སོགས་པའི་གཙུག་ལག་ཁང་རྣམ་པར་རྒྱལ་བའི་ཕོ་བྲང་
ས་ལ་བཏབ་པ་ལྟ་བུ་ཇི་སྙེད་ན། བསྟན་པའི་གསལ་བྱེད་ཆེན་པོ་འཛམ་གླིང་མཛེས་བྱེད་ཀྱི་རྒྱན་དྲུག་

མཆོག་གཉིས། ཆེན་པོ་བཞི། རྨད་དུ་བྱུང་བའི་སློབ་དཔོན་གཉིས། ངོ་མཚར་གྱི་སྐྱེས་བུ་བརྒྱད། ཟླ་མེད་
པའི་མཁས་པ་སྒོ་དྲུག་ལ་སོགས་སྡེ་སྣོད་གསུམ་གྱི་བསྟན་པའི་རྩ་ལག་མང་པོ་དང་། རྒྱ་གར་རིག་འཛིན་
བརྒྱད་དང་གྲུབ་པའི་དབང་ཕྱུག་ཆེན་པོ་བརྒྱད་ཅུ་ལ་སོགས་གསང་བ་སྔགས་ཀྱི་རྒྱུད་སྡེ་རིན་པོ་ཆེའི་
གསལ་བྱེད་དུ་མ་དང༌། གཞན་ནི་མཁས་ཤིང་གྲུབ་པའི་བདག་ཉིད་ནམ་མཁའི་སྐར་ཚོགས་ཙམ་བྱོན་
པ་དེ་དག་གི་མཁྱེན་བརྩེ་དུས་གསུམ་གྱིས་བསྐལ་པ་བཟང་པོར་བགྱིས་པའི་ཁྱད་པར་དུ་བྱས་པ་རྒྱ་གར་
འཕགས་པའི་ཡུལ་ཞེས་གྲགས་པ་སྟེ། བདག་ཉིད་ཆེན་པོའི་བསྟན་པ་ལ་བྱ་བ་བྱས་པའི་གདུལ་ཞིང་
ཁྱད་པར་ཅན་གཅིག་ནི་དེའོ། །
༈ གདུལ་བྱའི་ཞིང་ཁྱད་པར་གཅིག་ནི་བོད་གངས་ཅན་གྱི་ལྗོངས་སུ་འབོད་པ་འདི་ཉིད། ཡུལ་རི་
མཐོ་ཞིང་ས་གཙང་བ། གངས་རི་གཉན་པོའི་ཕྲེང་བས་འཁོར་ཡུག་ཏུ་བསྐོར་བ་སྐོར་གསུམ། རུ་བཞི།
སྒང་དྲུག །གྲགས་པ་ཅན་གྱི་མཚོ་ཆེན་བཞི། ལྷུན་བརྗིད་ཀྱི་གངས་ཆེན་ཉེར་ལྔ། སྤྲས་པའི་རོང་ཆེན་བཞི་
ལ་སོགས་པས་མཛེས་པར་བརྒྱན་པ། དབུས་ན་ཕན་པར་བཞེད་པའི་ཉི་མའི་ཞལ་སྐྱིན་གསེར་གྱི་ལྷ་
ཤྭཀྱ་མུ་ནེ་སོགས་ཆོས་འཁོར་ཆེན་པོ་གསུམ་གྱིས་མཚོན་རྟེན་གསུམ་འོད་འབར་བས་གང་བའི་གནས།
ས་གཞི་ཐམས་ཅད་རིན་པོ་ཆེའི་གཏེར་ཁ་དང་། རི་བྲག་ཐམས་ཅད་རང་བྱོན་ལྷུན་གྱིས་གྲུབ་པའི་ཡུལ་
དེ་ན་གནས་པའི་འགྲོ་བ་ཕོ་མོ་རྣམས་ཀྱང་འཕགས་མཆོག་འཇིག་རྟེན་དབང་ཕྱུག་གི་གསང་བ་གསུམ་
གྱི་བྱིན་རླབས་ལས་བསྐྲུན་པ་དང་། ཁྱད་པར་འཕགས་པ་རིགས་གསུམ་མགོན་པོའི་བྱིན་གྱིས་བརླབས་
པའི་ཆོས་རྒྱལ་མེས་དབོན་རྣམ་གསུམ། གནམ་ལ་ཁྲི་བདུན། ས་ལ་ལེགས་དྲུག །ལོགས་ལ་སྡེ་བརྒྱད།
ཚིགས་ལ་བཙན་ལྔ། སྐྱིད་པའི་གདུང་རབས་ཕྱེད་དང་བཅུ་གསུམ། རྒྱལ་ཕྲན་སིལ་མ་བཞི་བཅུའི་ཆོས་
སྲིད་ཀྱི་འཁོར་ལོར་ས་ལ་སྤྱོད་པའི་ཡུལ་དེ་ལ་བོད་ཅེས་གྲགས་སོ། །
༈ གདུལ་བྱའི་ཞིང་གསུམ་པ་ལྷོ་ནུབ་ལང་ཀ་པུ་རི་སྲིན་པོའི་རྒྱལ་ཁབ་སྟེ། ལྕགས་རི་རིམ་པ་དགུས་
བསྐོར་བའི་ཕོ་བྲང་ཡང་ཐོག་རྩེ་དང་བཅུ་གསུམ་ན་སྲིན་པོ་ལངྐ་མགྲིན་བཅུ་དབུའི་རྟ་མགོས་མཚན་པ།
རིན་ཆེན་བརྒྱ་རྩ་གཅིག་གི་རྩིག་པ་ལས་འཕོས་པའི་གཟུགས་བརྙན་དེ་སྙེད་ཀྱིས་བསྐོར་བ། མི་ལྤགས་

མཉེད་མའི་གདན་འབོལ་དགུ་བརྩེགས་ལ་བཞུགས་པ། འཁོར་སྲིན་པོ་མགོ་གསུམ་པ་ནས་དགུ་པ་
སོགས་མ་ངེས་པའི་ཕྱག་བརྙན་གྲགས་མེད་པས་བསྐོར་བ། ཤིན་ཏུ་འཇིགས་པའི་ཕོ་བྲང་དེ་ལ་སྲིན་པོའི་
གྲོང་ཁྱེར་བྱེ་བ་གོ་དྲུག་གིས་བསྐོར་བ། ཕྱིའི་ལྕགས་རི་རྒྱ་ཁྱོན་ཤིན་ཏུ་ཆེ་བའི་ཕོ་བྲང་གི་ཕྱོགས་བཞི་ན་
ཚ་གྲང་དབང་གིས་དུས་བཞིའི་འགྱུར་བ་སོ་སོར་སྟོན་པ། དེ་ན་གནས་པའི་སྲིན་པོ་རྣམས་ཀྱང་མི་ཤ་དང་
མི་ཁྲག་གི ས་འཚོ་བ་སེམས་མ་རུ ངས་པའི་གདུ ག་རྩུ བ་ཅན་ངང་གིས་ཁྲོ་བ་བདག་ཉིད་ཆེན་པོ་མ་
གཏོགས་སུས་ཀྱང་འདུལ་བར་རྔོ་མི་ཐོགས་པ་ཞིག་གོ །
༈ གདུལ་བྱའི་ཞིང་བཞི་པ་ནུབ་ཕྱོགས་ཨོ་རྒྱན་སྲིན་པོའི་གླིང་སྟེ། རྒྱ་གར་རྡོ་རྗེ་གདན་གྱི་ནུབ་
ཕྱོགས། བྱིན་རླབས་ཀྱི་འབྱུང་གནས་ཨུ་རྒྱན་མཁའ་འགྲོའི་གནས་ཞེས་གྲགས་པ་སྔོན་ཕན་པར་བཞེད་
པའི་ཉི་མ་རྫོགས་པའི་སངས་རྒྱས་ཀྱིས་ཨིནྡྲ་བྷ་ཏི་འཁོར་ཚོམས་བུ་དང་བཅས་པ། དཔལ་གསང་བ་
འདུས་པའི་ཀྱིལ་འཁོར་དུ་དབང་བསྐུར་བའི་མཐུས། རྒྱ་མཚོའི་ཀླུ་དང་བཅས་པ་ལྷག་མེད་འོད་ཕུང་
དུ་ཡལ་བར་གྲགས་པའི་ཡུལ། དབྱིབས་ཆ་ལང་ཁ་སྦུབས་པ་ལྟ་བུའི་དབུས་ན་ཨོ་རྒྱན་ཧེ་རུ་ཀའི་
མཆོད་ཁང་། ཕྱི་མཆོད་རྟེན་ལ་ནང་གཞལ་ཡས་ཁང་། སྲིད་དུ་ལྷ་ཚངས་པ་ཆེན་པོའི་འདོམ་གང་།
སྒོ་བཞིའི་སྟོད་སྨད་དུ་རང་བྱུང་གི་ཡི་གེ་དུ་མས་བརྒྱན་པ། ཌཱ་ཀྐི་དཔའ་བོ་འབུམ་གྱིས་ཀུན་དགའ་ར་བ་
རིག་འཛིན་བྱེ་བའི་ཚོགས་ཀྱི་རྒྱལ་ཁབ། ཉིན་མོར་འཇའ་འཁྲིགས་ཤིང་། མཚན་མོར་མེ་འབར་བ།
གསང་བ་སྔགས་ཀྱི་རྒྱུད་སྡེ་རིན་པོ་ཆེའི་འབྱུང་ཁུངས་གཅིག་པུར་གྱུར་པ། ཡུལ་ཆེན་ལྔ། ཡུལ་གླིང་ཉི་ཤུ་
རྩ་ལྔ། ཡུལ་གྲུ་དགུ་བཅུ་གོ་དྲུག་ལ་སོགས་པས་བརྒྱན་པའི་ཡུལ་དེ་ལྟ་བུ་ཞིག་གོ །གདུལ་བྱའི་ཞིང་ཁྱད་
པར་བ་བཞི་པོ་དེར་མཛད་པའི་རྣམ་གྲངས་ཇི་ལྟ་བུ་བསྟན་སྙམ་ན། གཞུང་གི་ཚིག་ཟིན། ཨོ་རྒྱན་རིན་པོ་
ཆེ་དང་། པདྨ་ལས་འཁྲུངས་དང་། རྒྱ་གར་པཎ་ཆེན་གྱི་སྒྲ་གསུམ་གྱིས་སྐུ་བལྟམས་པ་ནས་བཟུང་རྒྱ་
གར་མཛད་པ་བཅུ་གཅིག་པོ་དེ་འགྲེལ་བར་བྱ་སྟེ།
དེ་ཡང་ནུབ་ཕྱོགས་བདེ་བ་ཅན་གྱི་ཞིང་ནས་མངོན་རྫོགས་སྟོན་པ་སངས་རྒྱས་སྣང་བ་མཐའ་
ཡས་ཀྱིས་གཟིགས་སྟངས་རྣམ་པ་གསུམ་གྱི་ཐུགས་བསྐྱེད་ནས་ཟག་མེད་ཡེ་ཤེས་ཀྱི་རང་རྩལ། ཧྲཱིཿ ཡིག་

དམར་པོའི་རྣམ་པ་དྲི་མེད་མདངས་ལྡན་རྒྱ་མཚོར་འཕྲོས་པས་སྐྱོན་བྲལ་པདྨའི་སྦུབས་ནས་རང་བྱུང་རྡོ་
རྗེའི་སྐུ་བལྟམས་པ་གང་གི་ཚེ་སློབ་དཔོན་མཚོ་སྐྱེས་རྡོ་རྗེ་རུ་མཚན་གྲགས། དེའི་ཚེ་ནུབ་ཕྱོགས་ཨོ་
རྒྱན་རྒྱལ་པོ་ཨིནྡྲ་བྷུ་ཏིའི་ལས་དང་བསོད་ནམས་ཀྱི་བགོ་སྐལ་དུ་གྱུར་ནས་སྲས་སུ་བཟུང་། རྒྱལ་ཁབ་
ཆེན་པོར་སྤྱན་དྲངས་ཏེ་ཆོས་སྲིད་སྟོབས་ཀྱི་འཁོར་ལོ་ཕྱག་ཏུ་ཕུལ་ནས་མཚན་རྒྱལ་པོ་ཐོར་ཅོག་ཅན་དུ་
གྲགས་སོ། །སྲིད་འབྱོར་སྒྱུ་མའི་རོལ་རྩེད་ཀྱི་ཞེན་པ་རིང་དུ་གཏོང་བའི་ཐབས་ཀྱི་མཛད་པ་ལ་བརྟེན་
ནས་ཁབ་ནས་མངོན་པར་ཕྱུང་སྟེ་དུར་ཁྲོད་ཆེན་པོ་བསིལ་བའི་ཚལ་དུ་རྡོ་རྗེ་གསང་སྤྱོད་མཐར་ཕྱིན།
མ་ཚོགས་མཁའ་འགྲོ་དབང་དུ་བསྡུས་པའི་མཚན་ཤནྟ་རཀྵི་ཏར་གྲགས། སླར་ཡང་རིག་བརྟུལ་ཞུགས་
ཀྱི་གར་ལ་བརྟེན་ཡེ་ཤེས་མཁའ་འགྲོའི་བྱིན་གྱིས་བརླབས་ཤིང་རྡོ་རྗེ་ཕག་མོ་རང་དབང་དུ ་གྱུ ར།
ནམ་མཁའི་གཟའ་བདུད་སོགས་དྲེགསཔ་བྲན་དུ་བཀོལ་བའི་མཚན་རྡོ་རྗེ་དྲག་པོ་རྩལ་དུ་གྲགས། རིག་
འཛིན་པྲ་བྷ་ཧསྟི་ལས་རྣལ་འབྱོར་རྒྱུད་ཀྱི་བཀའ་དྲིན་ཞུས་པས་རྡོ་རྗེ་དབྱིངས་ཀྱི་ལྷའི་ཞལ་གཟིགས།
འཕགས་པ་ཀུན་དགའ་བོ་ལས་རབ་ཏུ་བྱུང་སྟེ། ངུར་སྨྲིག་རྒྱལ་མཚན་འཛིན་པ་ལ་སའི་སྟེང་ན་ཟླ་མེད་
པར་གྱུར་ཏེ་ཤཱཀྱ་སེངྒེ། གཞན་ཡང་མཁས་ཤིང་གྲུབ་པ་བསམ་གྱིས་མི་ཁྱབ་པ་བསྟེན་ནས། ཕྱི་ཐ་སྙད་
རིག་པ་ནས་རོལ་མེད་ལྷུན་གྲུབ་ཀྱི་ཐེག་པའི་བར་སྤྲོས་པ་དམར་ཐག་བཅད་དེ་སྦྱངས། མཚན་ཐམས་
ཅད་མཁྱེན་པ་བློ་ལྡན་མཆོག་སྲེད་དུ་གྲགས། མ་ར་ཏི་ཀའི་བྲག་ཏུ་མགོན་པོ་ཚེ་དཔག་མེད་ཀྱི་བྱིན་
རླབས་མངོན་དུ་ཞུགས་པས་འཆི་བ་མེད་པ་ཚེ་ཡི་རིག་འཛིན་ཐོབ། མཚན་པདྨ་འབྱུང་གནས་སུ་གྲགས།
རྫུ་འཕྲུལ་བཀོད་པས་ཟ་ཧོར་གྱི་རྒྱལ་ཁམས་བཏུལ། མཁའ་སྤྱོད་ཕོ་ཉས་ལམ་གྱི་ཡེ་ཤེས་བསྐྱེད།
མཚན་པདྨ་སམ་བྷ་ཝར་གྲགས། མེ་དཔུང་མཚོ་རུ་སྒྱུར་བའི་ཆོ་འཕྲུལ་གྱིས་ཨིནྡྲ་བྷུ་ཏི་བྱང་ཆུབ་ལམ་ལ་
བཀོད། ཨོ་རྒྱན་རྒྱལ་ཁམས་མ་ལུས་བཏུལ། མཚན་པདྨ་རྒྱལ་པོར་གྲགས། མཁའ་སྤྱོད་དབང་མོ་སེདྷ་མུ་
ཁའི་མཐུ་ལ་བརྟེན། སྡིག་པའི་ལྟ་བ་ལུང་རིགས་ཀྱིས་སུན་དབྱུང་། ཉི་ཚེ་བའི་ནུས་པ་རྡོ་རྗེའི་ཐོག་གིས་
རྨེག་མེད་པར་བཅོམ་པའི་མཚན་སེང་གེ་སྒྲ་སྒྲོགས་སུ་གྲགས། བལ་ཡུལ་ཡང་ལེ་ཤོད་དུ་ཡང་དག་
ཧེ་རུ་ཀའི་སྒོ་ནས་མཆོག་གྲུབ། བར་ཆད་ཀྱི་མཚན་མ་རྡོ་རྗེ་ཕུར་བུས་བསྒྲལ། ལྷན་སྐྱེས་ཕྱག་རྒྱ་ཆེན་པོའི་

རིག་འཛིན་བརྙེས། མཚན་རྡོ་རྗེ་ཐོད་ཕྲེང་རྩལ་དུ་གྲགས། ལི་ཡུལ་དུ་བྱོན་ནས་ལྕང་ར་སྨུག་པོར་སྒྲུབ་པ་
མཛད་པའི་ཚེ་མཁའ་ཁྱབ་ཀྱི་ཏིང་འཛིན་ལ་བརྟེན་ནས་མངོན་པར་ཤེས་པ་དང་རྫུ་འཕྲུལ་དཔག་ཏུ་མེད་
པ་འཁྲུངས། ཉི་མའི་ཟེར་ལ་གཤེགས་བཞུད་མཛད། མཚན་ཉི་མ་འོད་ཟེར་དུ་གྲགས། དུར་ཁྲོད་ཆེན་
པོ་བདེ་བྱེད་བརྩེགས་པར་མཁའ་འགྲོ་ལས་ཀྱི་དབང་མོ་ཆེ་ལ་སྒྲུབ་ཆེན་བཀའ་བརྒྱད་ཚོམ་བུ་དགུ་བའི་
དངོས་གྲུབ་བརྙེས་པ་སོགས་མདོར་ན་མི་ལོ་སུམ་སྟོང་དྲུག་བརྒྱའི་བར་དུ་རྒྱ་གར་འཕགས་པའི་ཡུལ་ན་
སངས་རྒྱས་ཀྱི་བསྟན་པ་ལ་སྟོན་པ་གཉིས་པའི་ཕྲིན་ལས་མཛད་པ་སོགས་བསམ་གྱིས་མི་ཁྱབ་པའི་རྣམ་
པར་ཐར་བ་སྟེ། དེ་དག་གི་རང་བཞིན་སུ་ཞིག་གི་བློས་བརྗོད་པར་ནུས་ཏེ། བསམ་གྱིས་མི་ཁྱབ་
རྣམ་ཐར་འཆི་མེད་ལམ། །ཕྱོགས་རེའི་གོམ་སྟབས་བསྒྱུར་བས་གཞལ་ནུས་མིན། །འོན་ཀྱང་སེམས་དགེ་
བ་ལ་ཉེས་མེད་ཅེས། །རྣམ་པར་རིགས་པ་རྣམས་ཀྱིས་དེ་སྐད་སྨྲས། །ཞེས་སོ། ། གདུལ་བྱའི་ཞིང་གཉིས་
པ་བོད་གངས་ཅན་དུ་མཛད་པའི་སྒོ་དུ་མ་བསྟན་པ་ནི། གཞུང་ལས། བོད་ལ་བཀའ་དྲིན་ཆེ། །ཞེས་པས་
བསྟན། འཕགས་མཆོག་ཐུགས་རྗེ་ཆེན་པོའི་གསང་བ་གསུམ་གྱི་བྱིན་རླབས་ལས་ཤར་བའི་བོད་
གངས་ཅན་འདུལ་བ་ལ་ཐུགས་རྗེས་གཟིགས་ནས་བྱིན་གྱིས་བརླབས། ལྷ་སྲིན་གདུག་པ་ཅན་ཕྱག་རྒྱ་
གཉན་པོའི་ཟིལ་འོག་ཏུ་མནན། གངས་ཅན་གྱི་རྡོ་རྗེ་གདན་བྲག་དམར་དཔལ་གྱི་བསམ་ཡས་བཞེངས།
མདོ་སྔགས་བསྟན་འཆོས་མན་ངག་གི་ཆོས་ཚུལ་རྒྱ་མཚོའི་ཉི་མ་བོད་ཁམས་ཡོངས་ལ་ཁྱབ་པར་མཛད།
སྒྲུབ་ཆེན་བཀའ་བརྒྱད་ཚོམ་བུ་དགུའི་དཀྱིལ་འཁོར་དུ་ལས་ཅན་རྗེ་འབངས་ཉེར་ལྔ་མཆོག་གི་ས་ལ་
བཀོད། བསྐལ་པ་ཇི་སྲིད་གནས་ཀྱི་བར་སངས་རྒྱས་ཀྱི་བསྟན་པ་རིན་པོ་ཆེ་མི་ནུབ་པའི་བཙས་སུ་ཟབ
མོའི་གཏེར་གྱིས་ས་སྟེང་བཀང་། ལས་ཅན་བུ་ལ་སྨོན་ལམ་བཏབ་སྟེ་སྤྲུལ་པ་མཐུ་དང་ལྡན་པ་རེ་སྐབས་
དང་སྐབས་སུ་བྱོན་པར་བྱིན་གྱིས་བརླབས་ཏེ། གཏེར་ཆེན་བརྒྱ་དང་རྩ་བརྒྱད། གཏེར་ཕྲན་སྟོང་
དང་རྩ་གཉིས། འཁྲུལ་མེད་གླིང་པ་བཅུ་གཅིག་ལ་སོགས་བྱོན་ནས་བསྟན་པ་རིན་པོ་ཆེའི་མེ་གསོས་ཡང་
ཡང་བསྣུན་ནས་འགྲོ་བའི་ཁ་ལོ་གྱེན་དུ་སྐྱུར་བར་མཛད་པ་ཡིན་ནོ། །
༈ བདག་ཉིད་ཆེན་པོའི་འདི་ལྟ་བུའི་བཀའ་དྲིན་ནི་བསམ་གྱིས་མི་ཁྱབ་པའི་གནས་ཁོ་ན་སྟེ། རྡོ་

རྗེའི་བཀའ་ལས། སྤྱིར་སེམས་ཅན་ཡོངས་ལ་ཕན་བཏགས་ཤིང་༔ ཡང་སྒོས་བོད་ཁམས་ཡོངས་ལ་དྲིན་
ཆེར་བྱས༔ དྲིན་ནི་མི་འདྲེན་ཁྱོད་རྣམས་ང་རང་ཤེས༔ ཞེས་སོ། །གདུལ་བྱའི་ཞིང་གསུམ་པ་ནུབ་ཕྱོགས་
ཨོ་རྒྱན་ནི་རྒྱ་གར་མཛད་པ་བཅུ་གཅིག་ལས་ལོགས་སུ་མ་བཤད་དོ། །
༈ གདུལ་བྱའི་ཞིང་བཞི་པ་ལྷོ་ནུབ་སྲིན་པོ་ནི། རྫུ་འཕྲུལ་གྱིས་སྲིན་པོ་ལངྐ་མགྲིན་བཅུ་གནས་སྤར་
ཏེ་དེ་ཉིད་ཀྱི་ཚུལ་ལ་བརྟེ ན་ནས་ཟ་བྱེད་སྲིན་པོའི་ཁ་གནོན་མཛད། ཕྲིན་ལས་རྣམ་པ་བཞི་གང་འདུལ་
གྱི་རྣམ་རོལ་བསམ་གྱིས་མི་ཁྱབ་པས་དམུ་རྒོད་སྲིན་པོ་རྣམས་དམ་ལ་བཏགས། དངོས་དང་བརྒྱུད་པར་
ཕན་པའི ་སྒོ ་དུ ་མས་བོ ད་ཁམས་ཡོངས་ལ་ཐུ གས་རྗེས་རྒྱུ ན་ཆད་མེ ད་པར་གཟི གས་པ་ཡི ན་ཏེ །
རྡོ་རྗེའི་བཀའ་ལས། འཛམ་གླིང་སོག་ཁའི་ཡུ་བར་སྲིན་པོ་གནས༔ སྲིན་པོའི་གྲོང་ཁྱེར་ལྔ་བརྒྱས་བསྐོར་
བའི་དབུས༔ ཟངས་མདོག་དཔལ་གྱི་རི་བོ་ཞེས་བྱ་ཡོད༔ ཕྱོགས་མཚམས་གྲོང་ཁྱེར་ལྔ་བརྒྱ་ལྔ་བརྒྱས་
བསྐོར༔ དེ་མ་བཏུལ་ན་འཛམ་གླིང་སྲིན་པོས་འཁྱེར༔ སྲིན་པོས་མི་ཟ་མི་ཡུལ་སྟོང་བར་འགྱུར༔
པད་འབྱུང་མིན་པ་སུས་ཀྱང་མི་ཐུལ་ཏེ༔ སྲིན་པོ་འདུལ་ཞིང་སོ་ཁ་སྲུང་དུ་འགྲོ༔ ཞེས་སོ། །གསུམ་
པ་གདུལ་བྱའི་ཞིང་ཁྱད་པར་བ་བཞི་པོ་དེར་སྔོན་གྱི་སྨོན་ལམ་དང་རྟེན་འབྲེལ་མི་བ སླུ་བའི་གནད་
འགའ་ཞིག་ནི་དམིགས་སུ་བཤད་ཀྱི། གཞན་དུ་ནམ་མཁས་ཇི་སྲིད་ཁྱབ་པ་དེ་སྲིད་དུ་བཀོད་པས་ཁྱབ་
ཅིང་། སྤྱིར་འཛམ་གླིང་བྱེ་བ་ཕྲག་བརྒྱ་ཐུབ་པའི་དབང་པོ་དང་ཨོ་རྒྱན་ཆེན་པོ་ཟུང་དུ་འཇུག་པ་རེས་
བསྟན་པ་གཉིས་ལྡན་དུ་སྤེལ་བ་དང་། ཞིང་འདིར་ཡང་རིགས་དྲུག་འདུལ་བར་འགྲོ་འདུལ་གུ་རུ་དྲུག །
ཐོད་ཕྲེང་རིགས་ལྔ། སྤྲུལ་པའི་གུ་རུ་མཚན་བརྒྱད་སོགས་ནི་ཡོངས་ལ་གྲགས་ཤིང་། གཞན་ཡང་རྒྱལ་པོ་
མྱ་ངན་མེད་བརྟུལ་ནས་རིང་བསྲེལ་ཅན་གྱི་མཆོད་བརྟེན་བྱེ་བ་བཞེངས་པར་ལུང་སྟོན་པའི་དགེ་ཚུལ་
དང་། རྒྱལ་པོ་ཀླུའི་ཁྱབ་འཇུག་སྤྲུལ་པའི་ཉ་བོ་ཆེས་འདུལ་བར་སྟོན་པ་བདེ་མཆོག་དུས་ཀྱི་སྙིང་པོ་དང་།
དགེ་བསྙེན་དུ་སྤྲུལ་ནས་བྷཾ་ག་ལ་ཡི་རྒྱལ་ས་ཕྲོགས་པ་དང་། ཌོ་བྷི་ཧེ་རུ་ཀར་སྤྲུལ་ནས་གདུག་པའི་སྟག་
ལ་ཞོན་པ་དང་། ཆང་ཁལ་ལྔ་བརྒྱའི་སྨྱོས་བྱེད་ཅིག་ཆར་དུ་གསོལ་བ་དང་། ཉི་མ་བརྟོད་ལ་མནན་པ་
དང་། དཔལ་ཆེན་ས་ར་ཧར་སྤྲུལ་ནས་མདའ་མཁན་གྱི་ཕོ་ཉའི་ལམ་སྦྱངས་པ་དང་། གྲུབ་ཆེན་ནག་པོ་

སྤྱོད་པར་སྤྲུལ་ནས་བི་ཀྲ་མ་ཤི་ལའི་གཙུག་ལག་གི་ལྷོ་སྒོ་བསྲུངས་པ་དང་། དཔལ་ཆེན་བིར་ཝ་པར་
སྤྲུལ་ནས་དཔལ་ནཱ་ལེནྡྲ་ཡི་གནས་བརྟན་མཛད། མཁོན་དཔལ་ལྡན་ཆོས་སྐྱོང་དུ་གྲགས། རྡོ་རྗེ་གསང་
སྤྱོད་ཀྱིས་ཆུ་བོ་གཱངྒ་གྱེན་ལ་བཟློག །ཉི་མ་སྟོད་ལ་མནན།  ལེགས་ལྡན་དབང་ཕྱུག་གི་རྟེན་ཚལ་
བར་བཀས་ནས་སྡིག་པ་ཅན་གྱི་ལྟ་བ་ནས་བཟློག །ལྷ་མོ་ཙནྟི་ཀ་བརྟུལ་བར་མཛད། དཔལ་མགོན་
འཕགས་པ་ཀླུ་སྒྲུབ་ཏུ་སྤྲུལ་ནས་ཐུབ་པའི་བསྟན་པ་ཉི་མ་ཤར་བ་ལྟར་མཛད། རྡོ་རྗེ་གདན་ལ་རྡོ་རྗེའི་ར་
བས་བསྐོར། ཆོས་ཕུང་བརྒྱད་ཁྲི་བཞི་སྟོང་གིས་ཐུགས་མཛོད་བཀང༌། དཔལ་གྱི་རི་ལ་བསྟན་པ་ཇི་སྲིད་
གནས་ཀྱི་བར་མངའ་གསོལ་མཛད་ཅིང༌། མཐར་རྡོ་རྗེ་གདན་དུ་བྱོན་ནས་འོད་ཀྱི་སྐུ་ཡལ་བར་བཤད།
རིག་ལྡན་པདྨ་ཀར་པོར་སྤྲུལ་ནས་གསང་སྔགས་རྡོ་རྗེ་ཐེག་པའི་འབྱུང་སྒོ་གཅིག་པུ ར་གྱུ ར་པ་དང༌།
དེ་ལ་སོགས་ཡེ་ཤེས་སྒྱུ་མའི་ཆོ་འཕྲུལ་ནི་སུ་ཞིག་གིས་བརྗོད་པར་ནུས་ཏེ། ཉིད་ཀྱི་རྡོ་རྗེའི་གསུང་ལས།
རེས་འགའ་པདྨ་འགྲོ་མགོན་རྩལ་དུ་གྲགས༔ རེས་འགའ་པདྨ་དཔལ་ཆེན་ས་ར་ཧ༔ རེས་འགའ་པདྨ་
ནག་པོ་སྤྱོད་པར་གྲགས༔ རེས་འགའ་པདྨ་ཌོ་བྷི་ཧེ་རུ་ཀ༔ རེས་འགའ་པདྨ་རིག་ལྡན་དཀར་པོར་གྲགས༔
འདོད་དགུར་བསྒྱུར་བའི་འཕྲུལ་མཚན་ཉི་ཤུ་སྟེ༔ ཞེས་སོ། །དེར་མ་ཟད་དཔལ་ལྡན་ཇོ་བོ་རྗེ་ལྷ་གཅིག་
ཨ་ཏི ་ཤར་སྤྲུལ་ནས་རྒྱ་བོ ད་གཉི ས་ཀར་ངོ ་མཚར་བའི ་རྣམ་ཐར་བསམ་གྱི ས་མི ་ཁྱབ་པ་བསྟན་ཏེ །
བཀའ་གདམས་གླེགས་བམ་རིན་པོ་ཆེར་རྣལ་འབྱོར་དབང་ཕྱུག་རྡོ་རྗེ་ཐུགས་དང་ལྡན་པ་དྲི་མ་མེད་པའི་
མཚོ་ལས་སྐྱེས་པའི་རྡོ་རྗེ་ནི་ཁོ་བོ་ཁོ་ན་ལས་གཞན་དུ་མ་སེམས་ཤིག །ལས་ཀྱི་དབང་གིས་བོད་ཡུལ་
འདིར་ལན་གཉིས་གསུམ་ཙམ་ལ་འོང་ཞིང་སྤྲུལ་པའང་དེ་ལྟར་འགྱེད་དོ། །ཞེས་སོ། ། བོད་འདིར་ཡང་
གཉལ་སྨད་དུ་དྭགས་པོ་ལྷ་རྗེར་སྤྲུལ་ནས་དྭགས་པོ་བཀའ་བརྒྱུད་ཀྱི་བསྟན་པ་སྤེལ་ཏེ། རྗེ་ཉིད་ཀྱིས།
ཨོ་རྒྱན་ང་ཉིད་གཉལ་སྨད་ལྷ་རྗེར་སྤྲུལ༔ དྭགས་སྒོམ་སྙིང་པོའི་དོན་སྒོམ་ཁྱུ་ཞིག་འབྱུང་༔ རྩང་གྲམ་པ་
ལ་སྟོད་དུ་དཔལ་ལྡན་ས་སྐྱར། འཇམ་མགོན་གྲགས་པ་རྒྱལ་མཚན་སྔགས་འཆང་ཀུན་དགའ་བསོད་
ནམས་དང་། ས་ལོ་འཇམ་པའི་རྡོ་རྗེ། འཇམ་དབྱངས་བྱམས་པ་ངག་དབང་ཀུན་དགའ་བསོད་ནམས་
སུ་སྤྲུལ་ནས་ས་སྐྱའི་རང་ལུགས་ཉི་མ་ཤར་བ་ལྟར་མཛད་དོ། ། དེ་དག་ལ་ཤེས་བྱེད་ཅི་ཡོད་སྙམ་ན།

སྔགས་འཆང་ཀུན་དགའ་བསོད་ནམས་ཀྱིས། ཨཱོ་ཌི་ཡ་ནར་པདྨ་འབྱུང་གནས། །ཚ་བའི་རོང་དུ་བེ་
རོ་ཙ་ན། །གཟིམས་སྐྱིལ་དཀར་པོ་གྲགས་པ་རྒྱལ་མཚན། །སྙིགས་དུས་སྔགས་འཆང་ཆེན་པོར་གྱུར་
ལ། །གསོལ་བ་འདེབས་སོ་བྱིན་གྱིས་རློབས་ཤིག །ཅེས་དང་། ས་ལོ་ཉིད་ཀྱི་མགུར་ལས། དབེན་གནས་
བྱས་འགྱུར་དཔལ་རི་པདྨ་འོད། །ས་ལོ་འཇམ་པའི་རྡོ་རྗེ་པད་འབྱུང་དངོས། །ཆུ་རྣམས་ཆུ་མིག་བྱང་ཆུབ་
བདུད་བརྩིའི་ཆུ། །ཟ་ཉལ་འཆག་གི་རྣལ་འབྱོར་ལུས་སེམས་བདེ། །ཞེས་ས་ལོ་རང་ཉིད་ཨོ་རྒྱན་ཆེན་
པོར་ཞལ་གྱིས་བཞེས་པ་དང་། ཡང་ས་སྐྱ་དུས་མཆོད་བླ་བྲང་བའི་གདུང་རྒྱུད་རིན་པོ་ཆེ་འཇམ་
དཔལ་དབྱངས་ཀུན་དགའ་བསོད་ནམས་དབང་པོ་ཡང་ཨོ་རྒྱན་ཆེན་པོའི་རྣམ་འཕྲུལ་དུ་གདོན་མི་ཟ་སྟེ།
དྲིས་ལན་བསྟན་པ་རྒྱས་བྱེད་དུ། པདྨས་རྗེས་བཟུང་རི་ཁྲོད་པ། །བྱས་འགྱུར་སྒྲུབ་ཆེན་ཞེས་བྱས་བྲིས། །
ཞེས་དང༌། རྗེ་ཉིད་ཀྱིས། ང་ནི་སློབ་དཔོན་པདྨ་རང་མཁྱེན་ནོ་སྙམ་པ་ལས་ཉམས་ལེན་གཞན་བྱ་རྒྱུ་
མེད་གསུངས། ༈ རྗེས་དུས་གསུམ་མཁྱེན་པ་དང། ཀརྨ་པཀྴི་སོགས་ཀརྨ་རབས་བརྒྱད། ཞིང་སྐུ་བརྒྱད།
གུ་རུ་མཚན་བརྒྱད་དབྱེར་མེད་པར་གཟིགས་ནས་དེ་དག་གི་སྒྲུབ་ཐབས་རྗེ་མི་སྐྱོད་ཞབས་ཀྱིས་མཛད་
ཅིང་། རྗེ་པིས། དཔལ་ཧས་པོ་རི་ཡི་རི་རྩེ་ནས། །སྣང་སྲིད་ཟིལ་གནོན་སྔགས་པ་ཞིག །རྡོ་རྗེ་གར་གྱི་
གསང་སྤྱོད་དང་། །ཡེ་ཤེས་ཆོ་འཕྲུལ་ཟད་པ་མེད། །དུས་དེ་རུ་སྐལ་བཟང་ལྟད་མོ་ཆེ། །བྱང་ལུང་སྟོང་གི་
རི་བོ་སྐྱ་མོ་ན། །གནས་མཚུར་ཕུ་ཞེས་སྒྱུ་མའི་ཁང་ཧྲུལ་ནས། །རང་འཁོས་མེད་ཀྱི་བྱ་བྲལ་རྒྱ་བོ་ང་། །
ཞེས་རྗེ་རང་ཉིད་ཨོ་རྒྱན་ཆེན་པོར་ཞལ་གྱིས་བཞེས་པ་དང་། ཤར་ཙོང་ཁ་པ་མཉམ་མེད་བློ་བཟང་
གྲགས་པར་སྤྲུལ་ནས་རི་བོ་དགའ་ལྡན་གྱི་བསྟན་པ་སྤེལ་བ་སྟེ། ཐམས་ཅད་མཁྱེན་པ་དགེ་འདུན་གྲུབ་
ཀྱིས། རིག་འཛིན་སྟོབས་བཅུའི་དབང་ཕྱུག་པདྨ་འབྱུང༌། །ལྔ་བརྒྱའི་གཙུག་རྒྱན་དཔལ་ལྡན་མར་
མེ་མཛད། །རིགས་གསུམ་གར་མཁན་མཉམ་མེད་བློ་བཟང་གྲགས། །དབྱེར་མེད་རིགས་ཀྱི་
བདག་པོ་དུས་འདིར་དྲན། ། ཐམས་ཅད་མཁྱེན་པ་པདྨ་དཀར་པོར་སྤྲུལ་ནས། དཔལ་ལྡན་འབྲུག་པའི་
རང་ལུགས་འཛིན་པར་མཛད་དེ། པདྨ་འབྱུང་གནས་པདྨ་དཀར་པོ་ང༌། །རྣམ་སྨིན་འདམ་གྱི་མངལ་ནས་
འོ་རེ་བརྒྱལ། །ཞེས་སོ། །རྗེ་ཐམས་ཅད་མཁྱེན་པའི་མགུར་ལས་གསུངས་ཤིང༌། དེ་ལ་སོགས་རྣམ་

འཕྲུལ་བསམ་གྱིས་མི་ཁྱབ་པས ་འགྲོ་བའི་དོན་མཛད་དེ། ཕྱ་བ་སྤྲུལ་སྐུ་པདྨ་དཀར་པོས། དེ་ནས་སྐུའི་
བཀོད་པ་བསམ་གྱིས་མི་ཁྱབ་པ་དུས་རེ་རེ་ལ་སྣང་བའི་རྫུ་འཕྲུལ་ཅན་ཡིན་པས་དེ་དག་ལ་གོ་རིམ་དང
གྲངས་ངེས་མི་དགོས་པས། བསྟན་རྩིས་སུ་བསྒྲུབ་པར་དཀའོ། །ཞེས་གསུངས་པ་ལྟར་རོ། ། དེར་མ་
ཟད་ཡར་མར་ཚེས་བཅུའི་དུས་གཉན་ལ་སྐུ་དངོས་སུ་འབྱོན་པ་དང་། ཉི་མ་འཆར་སྡུད་ཀྱི་མདངས་ལ་
ཆིབས་ནས་སྤྲུལ་པའི་གཟིགས་པ་དུས་ལས་མི་ཡོལ་བ་དང་། དེ་ལ་སོགས་བསམ་གྱིས་མི་ཁྱབ་པའི་
རྣམ་འཕྲུལ་དང་། ཐུགས་རྗེ་དེ་ལྟ་བུའི་སྒོ་ནས་བཀའ་དྲིན་ཆེ་ཞེས་བརྗོད་པ་ཡིན་ནོ། །
སྨྲས་པ། འཛམ་བུའི་གླིང་དང་གླིང་གཞན་འཁོར་ཡུག་ཏུ། །དམར་ཟླུམ་ཉི་མས་བསྐོར་ཞིང་ངལ་བ་
མེད། །རྒྱལ་བ་གཉིས་པའི་ཕྲིན་ལས་རྩོལ་མེད་དུ། །འབྱུང་བ་བློ་ཆུང་རྟོག་པའི་གཞལ་ནུས་མིན། །ཞེས་
སོ། །སྤྱི་དོན་བཞི་པ་གཞུང་སྤྱིའི་མཐའ་རྣམ་པར་དཔྱད་པས་གཏན་ལ་དབབ་པ་ནི། གདུལ་ཞིང་བྱེ་བྲག་
པ་བཞིའི་དོན་དེར་མཛད་པ་ཁྱད་པར་དུ་བསྟན་པ་འདུལ་བ་ལ་རྒྱུ་མཚན་ཡོད་དེ། སངས་རྒྱས་ཀྱི་
བསྟན་རིན་པོ་ཆེའི་འབྱུང་ཁུངས་ཡིན་པས་བསྟན་པའི་ཆོས་ལ་མི་འཇུག་པ་དང་། པཎ་གྲུབ་ཡོངས་ཀྱི་
གཙུག་རྒྱན་མཚུངས་མེད་དུ་གོ་ནུས་པས་རྩོད་པ་མེད་པ་དང་།མདོ་སྔགས་གཉིས་ཀའི་བསྟན་པའི་
བདག་པོ་ཟླ་མེད་དུ་གོ་ནུས་པ་དང་། ཁྱད་པར་ཐུབ་པའི་གདུལ་བྱ་དབང་བོ་རྟུལ་འབྲིང་གཉིས། རྒྱུ་ཡི་
ཐེ ག་པར་བཀོ ད་དེ ་སླར་ཡང་དབང་པོ ་རབ་འབྲས་བུ་སྔགས་ལམ་དུ་སྦྱོར་བས་འདུ ལ་བ་དང་།
ཁྱད་པར་ཐུབ་པའི་དབང་པོས་མདོ་ལྟར་དྲང་སྲོང་ཆེན་པོའི་ཚུལ་གྱིས་རྒྱུ་ཡི་ཐེག་པ་གསུམ་བསྟན་པ།
འབྲས་བུ་སྔགས་ཀྱི་ཐེག་པ་སྟོན་པར་ཕྱིས་འབྱུང་ལུང་བསྟན་པའི་སྤྲུལ་པ་སྤྲུལ་གཞིའི་སྒོ་ནས་འདུལ་
བ་དང་། ཐུབ་པའི་དབང་པོས་འདོད་ཡོན་སྤོང་བྱེད་ཀྱི་ལམ་བསྟན་པ་དེ་ཉིད་ཉོན་མོངས་པ་ཡེ་ཤེས་སུ་
བསྒྱུར་བའི་སྒོ་ནས་འདུལ་བ་དང་། ཐུབ་པའི་དབང་པོས་མི་བསྲུན་པའི་རྒྱུད་ཅན་བདེན་པའི་ཆོས་ཀྱིས་
བཏུལ་ཞིང་། དེས་མ་དུལ་བ་བདག་ཉིད་ཆེན་པོ་པདྨ་འབྱུང་གནས་སུ་སྤྲུལ་ནས་དྲག་པོ་ནུས་པའི་མཐུ་
ཡིས་འདུལ་བ་སྟེ། ཞི་དྲག་ཕྲིན་ལས་ཀྱིས་འདུལ་བ་སོགས་བསམ་གྱིས་མི་ཁྱབ་པ་སྟེ་སྤྲོས་པས་ཆོག་གོ །
གཉིས་པ་ནུབ་ཕྱོགས་ཨོ་རྒྱན་འདུལ་བ་ལ་རྒྱུ་མཚན་ཡོད་དེ། སྔོན་རུ་ཏྲ་བསྒྲལ་བའི་མཚན་རྟགས་ཁྱད་

པར་ཅན་ལས་གསང་སྔགས་ཀྱི་གདུལ་ཞིང་ཁྱད་འཕགས་སུ་ལུང་བསྟན་པ་དང་། ཁྱད། པར་དུ་སངས་
རྒྱས་སྣང་བ་མཐའ་ཡས་ཡེ་ཤེས་མཆོག་གི་རང་གཟུགས་གུ་རུ་ཐོད་ཕྲེང་རིགས་ལྔ་རུ་སྤྲུལ་ནས་འཁོར་
ལོས་སྒྱུར་བ་བཟང་པོ་མཆོག་བཏུལ་ནས་འགྲོ་བའི་དོན་མཛད་པ་དང་། དེ་འོག་རྒྱལ་པོ་ཨིནྡྲ་བྷུ་ཏི་ལ་
ལས་འཕྲོས་བུ་མེད་པར་གཟིགས་པ་དང་། ལྷ་འདྲེ་མ་རུངས་པའི་རྩུབ་འགྱུར་གྱིས་རྒྱ་བོད་གཉིས་ཀ་
ཟིང་ལངས་པར་གཟིགས་པ་དང་། རྟེན་དག་པ་དྲི་མེད་མདངས་ལྡན་གཡུ་ཡི་རྒྱ་མཚོར་གཟིགས་
པ་སོགས་གཟིགས་སྟངས་རྣམ་པ་གསུམ་མཛད་པར་མི་བསླུ་བའི་ཐུགས་རྗེས་བྱིན་གྱིས་བརླབས་པའི་
མཐུ་དང༌། ནུབ་ཕྱོགས་ཨོ་རྒྱན་དབང་གི་ཕོ་བྲང་དུ་གསང་བ་སྔགས་ཀྱི་རྒྱུད་སྡེ་རབ་འབྱམས་ལ་
ལོངས་སྤྱོད་པ་དང༌། མཁའ་འགྲོ་མ་འབུམ་གྱི་ཚོགས་ཀྱི་འཁོར་ལོའི་བདག་པོ་བགྱིས་པ་དང༌། གསུང་རྡོ་
རྗེ་མ་ཆགས་པདྨའི་རིགས་ཡིན་པས་ནུབ་ཕྱོགས་ཨོ་རྒྱན་འདུལ་བ་སོགས་བསམ་གྱིས་མི་ཁྱབ་པའི་
ཤེས་བྱེད་ཡོད་དེ་སྨྲོས་སུ་མ་འདོད་དོ། །
༈ གསུམ་པ་གངས་ཅན་འདུལ་བ་ལ་རྒྱུ་མཚན་ཡོད་དེ། འཕགས་པ་འཇིག་རྟེན་དབང་ཕྱུག་གི་
ཐུགས་རྗེའི་མཐུ་ལས་བསྐྲུན་པའི་ཞིང་ཁྱད་པར་ཅན་ཡིན་པ་དང་། ཕྱི་ལྟར་སངས་རྒྱས་སྣང་བ་མཐའ་
ཡས་ཆོས་ཀྱི་སྐུ་ལས། ནང་ལྟར་འཇིག་རྟེན་དབང་ཕྱུག་ལོངས་སྐུ་སྒྱུ་མའི་རྣམ་རོལ། གསང་བ་པདྨ་འབྱུང་
གནས་གང་འདུལ་སྤྲུལ་པའི་སྐུ་སྟེ། གང་འདུལ་སྐུ་གསུམ་དབྱེར་མེད་ངོ་བོ་གཅིག་པའི་སྤྲུལ་པ་སྤྲུལ་
གཞིའི་སྒོ་ནས་འདུལ་བ་དང་། དེར་མ་ཟད་བདེ་ལྡན་ཞིང་ན་སསང་རྒྱས་སྣང་བ་མཐའ་ཡས་དང་། རྒྱལ་
ཚབ་མགོན་པོ་སྤྱན་རས་གཟིགས་དབང་གཉིས། ཨོ་རྒྱན་དབང་གི་ཕོ་བྲང་དུ་བླ་མ་དྲི་མ་མེད་པ་དང་།
རྒྱལ་བུ་དཀོན་མཆོག་འབངས་གཉིས། བྲག་དམར་དཔལ་གྱི་བསམ་ཡས་སུ་ཨོ་རྒྱན་རྡོ་རྗེ་འཆང་དང་།
མངའ་བདག་ཁྲི་སྲོང་ལྡེའུ བཙན་གཉིས། ར་སྒྲེངས་དཔལ་གྱི་འབྱུང་གནས་སུ། ཇོ་བོ་རྗེ་ལྷ་ཅིག་ཨ་
ཏི་ཤ་དང་། འབྲོམ་སྟོན་པ་རྒྱལ་བའི་འབྱུང་གནས་གཉིས་ཏེ། གང་དུ་སྐྱེས་ཀྱང་ཡབ་སྲས་འདུ་འབྲལ་
མེད་པའི་སྨོན་ལམ་མཐུ་ཡིས་འདུལ་བ་སོགས་བཀའ་གདམས་གླེགས་བམ་རིན་པོ་ཆེ་སོགས་སུ་བལྟ་
བར་བྱའོ། །

༈ བཞི་བ་ཟ་བྱེད་སྲིན་པོའི་གླིང་འདུལ་བ་ལ་རྒྱུ་མཚན་ཡོད་དེ། སྔོན་ཐུབ་པའི་དབང་བོ་དང་། ཐུགས་
རྗེ་ཆེན་པོ་ཞི་བའི་སྐུ་བསྟན། བདེན་པའི་ཆོས་བཤད་པས་མ་ཐུལ་བ་དྲག་པོ་བརྟུལ་ཤུགས་ཀྱིས་འདུལ་
བ་དང་། གཙང་དམེ་བརྟུལ་ཤུགས་ཀྱི་ནུས་པ་སྟེ་རྟོགས་པ་ལམ་དུ་འཁྱེར་བའི་ཆོས་ཀྱིས་འདུལ་བ་དང༌།
ལངྐའི་བདག་པོའི་བརྫུ་ལ་ཞུགས་ནས་ལས་བཞིའི་གར་གྱིས་འདུལ་བ་སོགས་སྲིན་པོའི་རྒྱལ་ཁམས་
དངོས་ལ་ཚད་མེད་པའི་ཐུགས་རྗེ་དང༌། བརྒྱུད་ནས་འཛམ་གླིང་འགྲོ་བའི་སྲོག་ལ་མི་འཇིགས་སྦྱིན་པ་
སོགས་ཚད་མེད་པའི་རྣམ་རོལ་ལ་ཟད་པ་མ ཡིན ནོ། །
༈ སྤྱི་དོན་ལྔ་པ་ཡིད་སྨོན་པའི་ཚིག་གིས་མཇུག་ཡོངས་སུ་བསྡུ་བ་སྟེ། གསོལ་བ་འདེབས། །ཞེས་
པའི་སྒྲ་ལས་ཟུར་གསུམ་། ཞར་བྱུང་གི་ནུས་པའི་འཕྲོས་ཏེ་གཉིས་ལས། གང་ལ་གསོལ་ན་ཚད་མེད་པའི་
ཐུགས་རྗེ་དང་། དྲི་མ་མེད་པའི་ཡེ་ཤེས་ལ་དབང་འབྱོར་པའི་བདག་ཉིད་ཆེན་པོ་པདྨ་འབྱུང་གནས་
གསང་ཀུན་འདུས་སུ་བཞུགས་པ་སྟེ། རྨི་ལམ་ནའང་སྐྱབས་གཞན་མི་འཚོལ་བའི་རེ་ལྟོས་ལིང་གིས་
བཀལ་བའི་སྨོན་ཚིག་སྟེ། རྡོ་རྗེའི་སྙན་དུ་འདི་ལྟར་ཞུ་གསོལ་བྱ་བའོ། ། གང་གིས་གསོལ་ན། རྟེན་གྱི་
གང་ཟག་དགེ་བའི་བློ་དང་ལྡན་པ། རང་དང་གཞན་ལ་ཕན་པར་ཞུགས་པ། ཁྱད་པར་སྐྱེ་བ་དཔག་མེད་
ནས་བདག་ཉིད་ཆེན་པོ་འདི་ལྟ་བུ་ལ་ལས་བསགས་པའི་གང་ཟག་གང་ཡིན་པ་དེས་སོ། ། གང་ལྟར་
གསོལ་ན་ལུས་རྩེ་གཅིག་གུས་པའི་ཕྱག་རྒྱ། ངག་པི་ཝཾ་གླིང་བུའི་འགྱུར་བ། ཡིད་ངེས་འབྱུང་སྐྱོ་ཤས
ཤུགས་དྲག་པོ་མི་ལྡོག་པའི་དད་པས་མཆི་མ་འབབ་བཞིན་པ་སྟེ། སྒོ་གསུམ་འཇུག་པ་ཆིག་དྲིལ་
དུའོ། །འདེབས་ཞེས་པའི་སྒྲས། གང་ལ་གསོལ་བའི་ཐུགས་དང་། གང་ལྟར་གསོལ་བའི་སྒྲ་ཚིག་དང་།
གང་གི་གསོལ་བའི་སྨོན་ལམ་གསུམ་མི་ཕྱེད་ཡེ་ཤེས་ཆེན་པོའི་ངང་དུ་རོ་གཅིག་ཏུ་རྒྱས་འདེབས་པའོ། །
དེ་ལྟར་གསོལ་བ་འདེབས་པ་འདི། ཕྱི་དང་ནང་དང་གཉིས་སུ་ཕྱེ་བའི་ལུང་རིགས་ཀྱི་འཐད་པའང་ཡོད་
མོད་འདིར་དེ་ཙམ་མོ། །
སྨྲས་པ། རབ་འབྱམས་རྒྱལ་བའི་རྣམ་འཕྲུལ་ཇི་སྙེད་པ། །ཀུན་རྟོག་ཚིག་གིས་སྤྲོས་ཀྱང་ཕ་མཐའ་
མེད། །འོན་ཀྱང་ཉེས་བཤད་རླུང་གིས་མ་དཀྲུགས་པའི། །རྣམ་འགྲེལ་ཉི་མའི་འོད་ཟེར་དེང་འདིར་

ཤར། །མདོ་རྒྱུད་བསྟན་ཆོས་གསང་སྔགས་ཆོས་ཚུལ་ཀུན། །རིགས་པ་སྨྲ་བ་རྣམས་ཀྱིས་གསལ་བྱས་
མོད། །རྣམ་ཐར་བཤད་འགྲེལ་ཉི་མའི་འོད་ཟེར་འདི། །གཞན་ལ་མ་བགོས་བདག་གི་སྐལ་བར་
བཞག །སྔོན་བསགས་ལས་སྨོན་བདེན་པའི་ཞིང་བཟང་སོགས། །བརྗོད་པ་དོན་ལྡན་ཚིག་གི་འབྲས་
བཏབ་ན། །འདི་དང་གཞན་དུ་བདེ་བའི་གོ་འཕང་ལ། །འགོད་པར་གྱུར་ཅིག་སྨོན་པ་དེ་འགྲུབ་ཤོག །
རྒྱལ་སྲས་སྨན་ལུང་བཞེད་གཞུང་ཁྱབ་འཇུག་ཏོག །རྣམ་བཤད་གངྒའི་རྒྱལ་མཚན་སྤོར་དགོད་པའི། །
སྲིད་གསུམ་འཆི་མེད་དགའ་བའི་རོལ་མོ་འདིསི། །གཞན་སྡེའི་ལྷ་མིན་ཟིལ་གྱིས་གནོན་གྱུར་ཅིག
དེ་ལྟར་ཨོ་རྒྱན་ཆེན་པོའི་གསོལ་འདེབས་རྒྱལ་སྲས་སྨན་ལུང་རིན་པོ་ཆེས་མཛད་པའི་རྒྱ་གར་པཎ་ཆེན་མ་འདི་དང་། མཉམ་མེད་ཙོང་ཁ་པའི་གསོལ་
འདེབས་དམིགས་བརྩེ་མ་འདི་གཉིས་རིས་མེད་པའི་གྲུབ་མཐའ་ཕལ་མོ་ཆེར་གྲགས་ཆེ་བས་འདི་ལ་རྣམ་བཤད་ཅིག་གྱིས་ཞེས།
ལྷོ་དྲུང་ཆོས་ཀྱི་རྗེ་
བྱམས་པ་ཚུལ་ཁྲིམས་བཟང་པོའི་ལྡོག་ཏུ་མེད་པའི་བཀའ་ལྟར། འགྱུར་མེད་བཀྲ་ཤིས་རྒྱལ་མཚོ་རང་ལོ་ཞེ་གཅིག་པར་སྦྱར་བ་ཛ་ཡནྟུ། ལྷ་ཡི་གར་
མཁན་འགུགས་པ་དང་། །སྤྲེའུ་ཟློས་གར་བྱེད་པ་གཉིས། །བྱིས་པའི་དྲུང་དུ་ཁྱད་མེད་ཀྱང་། །མཁས་པའི་སྤྱན་སྔར་དེ་ལྟ་མིན། །ཞེས་སོ། །བཀྲ་ཤིས་
ཤོག །པདྨ་མངྒ་ལཾ། དགེའོ།། །།

རྒྱ་གར་པཎ་ཆེན་བོད་ལ་བཀའ་དྲིན་ཆེ། །
པདྨ་ལས་འཁྲུངས་སྐུ་ལ་འདས་གྲོངས་མེད། །
ད་ལྟ་ལྷོ་ནུབ་སྲིན་པོའི་ཁ་གནོན་མཛད། །
ཨོ་རྒྱན་རིན་པོ་ཆེ་གསོལ་བ་འདེབས། །
རྒྱལ་སྲས་སྨན་ལུང་པས་མཛད།
